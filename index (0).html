<html>
    <head>
        <meta charset="UTF-8">
        <meta name="viewport" content="width=device-width, initial-scale=1.0">
        <link rel="stylesheet" href="style.css">
        <title>ММНБИ</title>
    </head>
<body>
    
<h1><center>МОНГОЛЫН МЭРГЭШСЭН НЯГТЛАН БОДОГЧДЫН ИНСТИТУТИЙН 
САЛБАРЫН АЖИЛЛАХ ЖУРАМ</center></h1>
<hr>
<section id="hero">
    <div class="hero text">
<h2><p><a href="#C1">НЭГ.  НИЙТЛЭГ ҮНДЭСЛЭЛ</a></p></h2>
<h2><p><a href="#C2">ХОЁР. САЛБАРЫН ЗОХИОН БАЙГУУЛАЛТ</a></p></h2>
<h2><p><a href="#C3">ГУРАВ. САЛБАРЫН УДИРДЛАГА</a></p></h2>
<h2><p><a href="#C4">ДӨРӨВ. САЛБАРЫН ЗОРИЛГО, ЗОРИЛТ, ҮЙЛ АЖИЛЛАГААНЫ ЧИГЛЭЛ</a></p></h2>
<h2><p><a href="#C5">ТАВ. ҮЙЛ АЖИЛЛАГААГ ТӨЛӨВЛӨХ, ТАЙЛАГНАХ</a></p></h2>
<h2><p><a href="#C6">ЗУРГАА. АЖИЛ ДҮГНЭХ</a></p></h2>
<h2><p><a href="#C7">ДОЛОО. ХАРИУЦЛАГА</a></p></h2>
<h2><p><a href="#C8">НАЙМ. ТАТАН БУУГДАХ ҮНДЭСЛЭЛ</a></p></h2>

<h2 id="C1">НЭГ. НИЙТЛЭГ ҮНДЭСЛЭЛ</h2>
<p>1.1	Энэхүү журмаар Монголын Мэргэшсэн Нягтлан Бодогчдын Институт (цаашид “Институт” гэх)-ийн салбарын бүтэц, зохион байгуулалт, төлөвлөгөө, тайлагнал болон үйл ажиллагаатай холбоотой бүхий л харилцааг зохицуулна.<br>
1.2	Институтийн салбар нь үйл ажиллагаагаа Монгол Улсын хууль тогтоомж, тэдгээрт нийцүүлэн гаргасан эрх зүйн бусад баримт бичиг болон Институтийн дүрэм, Институтийн эрх бүхий албан тушаалтны баталсан дүрэм, журам, хөтөлбөр, тушаал, шийдвэрүүдийн хүрээнд явуулна.<br>
1.3	Салбар нь Институтийн дараах эрхэм зорилгуудыг үйл ажиллагаандаа эрхэмлэн ажиллана. Үүнд:<br><br> 
1.3.1	Үндэсний Мэргэжлийн байгууллагын хувьд нийтлэг эрх ашгийг хамгаалах мэргэжлийн дуу хоолой болох; <br>
1.3.2	Ирээдүйд шаардлагатай мэдлэг, мэргэжилтэнг бүтээх замаар олон улсын стандартад нийцсэн санхүү, нягтлан бодох бүртгэл, аудитын тогтолцоог гишүүдийн хамт бэхжүүлэн, хөгжүүлэх; <br>
1.3.3	Нийтийн болон мэргэжлийн санхүүгийн удирдлагын тогтолцоог нэвтрүүлэн манлайлж, нийгэмд хувь нэмэр оруулах;<br><br>
1.4	Салбар нь энэхүү журмын 1.3-т заасан зорилгод чиглэсэн үйл ажиллагааг салбарын хэмжээнд бүхэлд нь эсхүл хэсэгчлэн, тухайн орон нутагтаа эсхүл бүлэгт (Мэргэшсэн салбарын чиглэлээр, Засаг захиргаа, нутаг дэвсгэрийн нэгжийн зохион байгуулалтын чиглэлээр, Бүлгийн эрх ашгийн чиглэлээр) хэрэгжүүлнэ.<br>
1.5	Салбарын үйл ажиллагаа нь хууль дээдлэх, хамтран ажиллах, нээлттэй, ил тод байх, нэгдмэл, хариуцлагатай байх, салбарын үйл ажиллагааг гишүүдэд тэгш, хүртээмжтэй байх, хамтын шийдвэр гаргах зарчмуудад үндэслэнэ.
</p>

<h2 id="C2">ХОЁР. САЛБАРЫН ЗОХИОН БАЙГУУЛАЛТ</h2>
<p>2.1.	Салбар нь Улаанбаатар хотын дүүргүүд болон орон нутагт Институтийн нэрийн өмнөөс, түүнээс олгосон эрх хэмжээ, чиглэлийн хүрээнд үйл ажиллагаа явуулах бүтцийн нэгж байна. <br>
2.2.	Институт нь энэхүү журмын 2.1-д зааснаар хязгаарлагдахгүйгээр ажил мэргэжлийн чиглэл болон цахим хэлбэрээр зохион байгуулагдсан салбартай байж болно. <br>
2.3.	Салбар байгуулах асуудлыг Институтийн Удирдах зөвлөлийн хурлаар шийдвэрлэнэ.<br>
2.4.	Салбарын эрх барих дээд байгууллага бүх гишүүдийн хурал байх бөгөөд бүх гишүүдийн хурлын чөлөө цагт Салбарын зохицуулах зөвлөл, Салбарын дарга нь салбарын үйл ажиллагааг удирдан зохион байгуулна. 
</p>

<h2 id="C3">ГУРАВ. САЛБАРЫН УДИРДЛАГА</h2>
<p>3.1. Салбарын бүх гишүүдийн хурал <br><br>
3.1.1.	Салбарын бүх гишүүдийн ээлжит хурлыг жилд нэгээс доошгүй удаа зохион байгуулна. <br>
3.1.2.	Салбарын бүх гишүүдийн хурал дараах бүрэн эрхийг хэрэгжүүлнэ. Үүнд: <br><br>
3.1.2.1.	Салбарын зохицуулах зөвлөлийн гишүүдийг сонгох, томилох, чөлөөлөх;<br>
3.1.2.2.	Салбарын зохицуулах зөвлөлийн жилийн үйл ажиллагааны тайлантай танилцах;<br>
3.1.2.3.	Салбарын жилийн төсөв, үйл ажиллагааны төлөвлөгөөтэй танилцах, санал зөвлөмж өгөх;<br><br>
3.1.3.	Салбарын гишүүдийн тоо 200-аас дээш бол бүх гишүүдийн хуралд гишүүдийн 30-аас дээш хувь оролцсоноор, салбарын гишүүдийн тоо 200-аас бага бол гишүүдийн ердийн олонхи хуралд оролцсоноор хурал хүчин төгөлдөр болно. <br>
3.1.4.	Салбарын бүх гишүүдийн хурлын шийдвэрийг хуралд оролцсон гишүүдийн ердийн олонхийн саналаар гаргана.<br><br>
3.2. Салбарын зохицуулах зөвлөл <br><br>
3.2.1.	Бүх гишүүдийн хурлын чөлөө цагт салбарын эрх барих байгууллага нь салбарын зохицуулах зөвлөл байна. <br>
3.2.2.	Салбарын зохицуулах зөвлөл нь орон нутаг, ажил мэргэжлийн салбаруудад 9 хүний бүрэлдэхүүнтэй дүүргийн салбаруудад 11 хүний бүрэлдэхүүнтэй ажиллана.<br>
3.2.3.	Салбарын зохицуулах зөвлөлийн гишүүдийг бүх гишүүдийн хурлаас дөрвөн жилийн хугацаагаар сонгох бөгөөд салбарын зохицуулах зөвлөл нь бүх гишүүдийн хурлын өмнө ажлаа тайлагнана. <br>
3.2.4.	Бүх гишүүдийн ээлжит хуралд салбарын дарга санал оруулснаар салбарын зохицуулах зөвлөлийн идэвхи оролцоог харгалзан гишүүдийн 30 хүртэл хувийг чөлөөлж, гишүүдийг нөхөн сонгож болно. <br>
3.2.5.	Салбарын зохицуулах зөвлөлийн ээлжит хурлыг улиралд нэгээс доошгүй удаа зохион байгуулна. Ээлжит бус хурлыг тухайлсан асуудлаар зарлан хуралдуулж болно.  <br>
3.2.6.	Салбарын зохицуулах зөвлөлийн хуралд гишүүдийн гуравны хоёроос доошгүй нь оролцсон тохиолдолд хурал хүчин төгөлдөр болох бөгөөд хуралд оролцсон гишүүдийн ердийн олонхийн саналаар шийдвэр гаргана. <br>
3.2.7.	Салбарын зохицуулах зөвлөл нь дараах бүрэн эрхийг хэрэгжүүлнэ. Үүнд: <br><br>
3.2.7.1.	Салбарын даргыг сонгох, томилох, чөлөөлөх асуудлаар Институтийн Гүйцэтгэх захиралд санал хүргүүлэх;<br>
3.2.7.2.	Салбарын жилийн төсөв болон үйл ажиллагааны төлөвлөгөөг боловсруулж, бүх гишүүдийн хурлаас санал авах, гишүүдийн саналыг нэгтгэн Институтэд хүргүүлэх, батлуулах;<br>
3.2.7.3.	Салбарын үйл ажиллагааны жилийн тайлан болон төсвийн гүйцэтгэлийг гаргаж, Институтэд хүргүүлэх;<br>
3.2.7.4.	Гишүүдийн үүргийн биелэлтийг нэгтгэж, жилийн мэдээ гаргах;<br>
3.2.7.5.	Гишүүдийг төрийн болон Институтийн шагналд нэр дэвшүүлэх асуудлыг хэлэлцэн холбогдох байгууллагад уламжлах;<br>
3.2.7.6.	Журмын 4 дүгээр зүйлийн 4.2- 4.4-т заасан зорилтын хүрээнд тухайн жилд авч хэрэгжүүлэх үйл ажиллагааны төлөвлөгөө боловсруулах, бүх гишүүдийн хуралд танилцуулан санал авах, Институтэд хүргүүлэх, батлуулах;<br><br>
3.3. Салбарын дарга, менежер <br><br>
3.3.1.	Салбарын зохицуулах зөвлөлийн саналыг үндэслэн салбарын даргыг, салбарын даргын саналыг үндэслэн салбарын менежерийг Институтийн гүйцэтгэх захирал томилох бөгөөд салбарын дарга Гүйцэтгэх захирлын өмнө, салбарын менежер салбарын даргын өмнө ажлаа хариуцан тайлагнана. <br>
3.3.2.	Салбарын зохицуулах зөвлөлийн дарга нь салбарын дарга байна. Салбарын зохицуулах зөвлөл нь салбарын даргыг томилуулах тухай саналд журмын 3.3.4-т заасан шаардлагыг хангаж байгаа талаар нотлох баримтыг хавсарган Институтэд хүргүүлнэ. <br>
3.3.3.	Салбарын дарга томилогдсоноор холбогдох шийдвэрт гарын үсэг баталгаажуулах болон салбарын даргын эрх хэмжээг хэрэгжүүлэх эрх үүснэ.<br>
3.3.4.	Салбарын даргад нэр дэвшигчид дараах шаардлага тавигдана. Үүнд: <br><br>
3.3.4.1.	Тухайн салбартаа гишүүнээр 3-аас доошгүй жил харьяалагдаж, идэвхи оролцоотой байсан;<br>
3.3.4.2.	Институтийн үйл ажиллагааг сайн мэддэг, мэргэжлийн байгууллагын салбарын даргын үүрэг хариуцлагын талаар бүрэн ойлголттой болсон байх;<br>
3.3.4.3.	Салбарын хөгжилд хувь нэмрээ оруулах хүсэл, сонирхолтой байх; <br>
3.3.4.4.	Гишүүний үүргийн биелэлтийн тайлан болон гишүүнчлэлийн шалгуурын талаар бүрэн ойлголттой байх;<br>
3.3.4.5.	Мэргэжлийн байгууллагын чадавхийг бий болгох ажилд оролцсон туршлагатай байх;<br>
3.3.4.6.	Бусад оролцогч талуудтай хамтран мэргэжлийн байгууллагын сонирхол, дуу хоолойг хүргэх үйл ажиллагаанд оролцсон туршлагатай байх;<br><br>
3.3.5.	Салбарын менежерийн цалингийн хэмжээг салбарын зохицуулах зөвлөлийн шийдвэрээр тогтооно.<br>
3.3.6.	Журмын 3.3.5-д зааснаар салбарын менежерийн цалин, урамшууллыг тогтоохдоо салбарын гишүүний тооноос хамааралтайгаар нэмэлт, урамшуулал тогтоож болно. <br>
3.3.7.	Салбарын зохицуулах зөвлөлийн гишүүн, салбарын дарга, салбарын менежерт урамшуулал олгож болох бөгөөд урамшууллын хэмжээг тухайн жилийн төсвийн гүйцэтгэлээс хамааруулан зохицуулах зөвлөлийн хурлын шийдвэрээр олгоно. <br>
3.3.8.	Салбарын дарга нь дараах эрхийг хэрэгжүүлж, үүрэг хүлээнэ. Үүнд:<br><br>
3.3.8.1.	Салбарын зохицуулах зөвлөлийн ээлжит болон ээлжит бус хурлыг зарлан хуралдуулах эрхтэй;<br>
3.3.8.2.	Салбарын зохицуулах зөвлөлөөс олгосон эрх хэмжээний хүрээнд, салбарын үйл ажиллагааны төсөв, төлөвлөгөөнд тусгасан хэмжээгээр салбарын хөрөнгийг захиран зарцуулах эрхтэй;<br>
3.3.8.3.	Жилд 1 удаа зохион байгуулагддаг салбарын дарга нарын зөвлөгөөнд биечлэн оролцох үүрэгтэй;<br>
3.3.8.4.	Хариуцсан салбарын үйл ажиллагааг бусад салбаруудад таниулан сурталчлах үүрэгтэй;<br>
3.3.8.5.	Бусад салбарын дарга нартай туршлага солилцох зорилгоор Институтийн хэрэгжүүлж буй төсөл, хэлэлцүүлэгт оролцох үүрэгтэй;<br>
3.3.8.6.	Тухайн салбарт Институтээс зохион байгуулж буй нийт хурал, семинар, уулзалт, арга хэмжээ болон төслийн ажлуудыг хамтран зохион байгуулах үүрэгтэй; <br>
3.3.8.7.	Салбарын зохицуулах зөвлөлийн чөлөө цагт салбарын өдөр тутмын үйл ажиллагааг удирдан зохион байгуулах үүрэгтэй;<br>
3.3.8.8.	Хариуцсан ажлаа салбарын зохицуулах зөвлөлд тайлагнах үүрэгтэй;<br>
3.3.8.9.	Энэхүү журмаар олгосон бусад эрх эдэлж, үүрэг хүлээнэ. 
</p>

<h2 id="C4">ДӨРӨВ. САЛБАРЫН ЗОРИЛГО, ЗОРИЛТ, 
ҮЙЛ АЖИЛЛАГААНЫ ЧИГЛЭЛ</h2>
<p>4.1.	Салбар нь дор дурьдсан 4-н чиглэлийн хөгжлийн зорилготой байна. Үүнд: <br><br>
4.1.1.	Нийгэмд чиглэсэн хөгжлийн зорилго;<br>
4.1.2.	Нөлөөллийн үйл ажиллагааны хөгжлийн зорилго;<br>
4.1.3.	Гишүүдэд чиглэсэн хөгжлийн зорилго;<br>
4.1.4.	Салбарын дотоод чадавхийг дэмжих зорилго;<br><br>
4.2.	Салбар нь нийгэмд чиглэсэн зорилгын хүрээнд дараах зорилтуудыг хэрэгжүүлж ажиллана. Үүнд: <br><br>
4.2.1.	Нийгэм (засаг захиргаа, нутаг дэвсгэр)-д  тэргүүлэх ач холбогдолтой, мэргэжлийн байгууллагын нэр хүндийг өсгөх, нийгмийн хариуцлагын төслүүдийг тодорхойлж, хэрэгжүүлэх;<br>
4.2.2.	Институтийн гишүүн байгууллагуудтай хамтран нийгэмд тулгамдсан асуудалд мэргэжлийн байгууллагын дуу хоолойг илэрхийлэх төсөл санаачлан хэрэгжүүлэхийг дэмжиж ажиллах;<br>
4.2.3.	Засаг захиргаа, нутаг дэвсгэрийн хөгжилд мэргэжлийн байгууллагын зүгээс хувь нэмэр оруулах арга хэмжээг санаачлан зохион байгуулах;<br><br>
4.3.	Салбар нь нөлөөллийн үйл ажиллагааны хөгжлийн зорилгын хүрээнд дараах зорилтуудыг хэрэгжүүлнэ. Үүнд: <br><br>
4.3.1.	Засаг захиргаа, нутаг дэвсгэр хөгжилд мэргэжлийн байгууллагын зүгээс хувь нэмэр оруулах арга хэмжээг санаачлан зохион байгуулах;<br>
4.3.2.	Бизнесийн салбаруудаар төрөлжсөн мэргэжлийн оролцооны хэлэлцүүлгийг тогтмол зохион байгуулах;<br>
4.3.3.	Салбарын үндсэн, дэд болон бусад гишүүдийг нэмэгдүүлж, мэргэжлийн мэдлэг, туршлага, ёс зүйг сахиулж, тогтмол сурталчлах;<br><br>
4.4.	Салбар нь гишүүдэд чиглэсэн хөгжлийн зорилгын хүрээнд дараах зорилтуудыг хэрэгжүүлнэ. Үүнд: <br><br>
4.4.1.	Гишүүдийн нэгдсэн бүртгэлийн системийг сайжруулж, олон талт хамтын ажиллагааг хөгжүүлэх боломжийг нээх;<br>
4.4.2.	Гишүүдийн мэргэшиж буй бизнесийн салбарын хөгжлийн хувьд нэмэр оруулах аливаа санаачлага, оролцоог дэмжих тогтолцоог бүрдүүлэх;<br>
4.4.3.	Гишүүдийн хэрэгцээнд тулгуурласан Мэргэжлийн тасралтгүй боловсролын сургалтыг цаг үеийн хэрэгцээ шаардлагад нийцүүлэн шинэчлэх, зохион байгуулах;<br>
4.4.4.	Нэр хүндтэй, мэргэжлийн мэдлэг, ёс зүйгээр манлайлагч гишүүдийг оролцоог бүх түвшинд хангах, дэмжих (нэр дэвшүүлэх) тогтолцоог бүрдүүлэх;<br><br>
4.5.	Салбарууд нь Институтээс олгосон эрх хэмжээний хүрээнд дараах үндсэн үйл ажиллагааг явуулна. Үүнд: <br><br>
4.5.1.	Институтийн үйл ажиллагааг гишүүдэд хүргэх, гишүүдийн санал, хүсэлтийг Институтэд уламжлах;<br>
4.5.2.	Гишүүдийн үүргийн биелэлтийг хангуулах;<br>
4.5.3.	Гишүүдийг хөгжүүлэх, эрх ашгийг хамгаалах, Институтийн үйл ажиллагааг олон нийтэд таниулах;<br>
4.5.4.	Институт, салбар, гишүүдийн нэгдмэл байдлыг хангах, тэдний нийгэмд эзлэх байр суурийг бэхжүүлэх;<br>
4.5.5.	Гишүүн байгууллагуудыг зөвлөгөө, мэдээллээр хангах, үйл ажиллагаанд хяналт тавих;<br>
4.5.6.	Салбарт харьяалагдах гишүүдийн татвар төвлөрүүлэлтийг хариуцах;<br>
4.5.7.	Институтээс санаачлан хэрэгжүүлж буй төсөл, хөтөлбөрийг хэрэгжүүлэх;<br>
4.5.8.	Гишүүнчлэлийг өргөжүүлэх, чанаржуулахад санал, санаачлагатай ажиллах;<br>
4.5.9.	Институтээс батлагдсан хөтөлбөрийн дагуу зохион байгуулагддаг сургалтын агуулгатай давхцаагүй агуулгаар цаг үеийн хэрэгцээ шаардлагад үндэслэсэн төлөвлөгөөт сургалтын хөтөлбөр боловсруулах, сургалт зохион байгуулах;<br>
4.5.10.	Журмын 4.1.9-д заасан сургалтыг зохион байгуулж, үр дүнгийн талаар мэдээллийг Институтэд хүргүүлэх;<br>
4.5.11.	Журмын 4.1.9-д заасан журмаар зохион байгуулсан сургалтын орлогыг 100 хувь захиран зарцуулах;<br>
4.5.12.	Салбарын гишүүдийн идэвхи оролцоог нэмэгдүүлэх зорилгоор олон нийтийн цахим сүлжээнд салбарын албан ёсны пэйж хуудас ажиллуулах, гишүүдийн групп үүсгэх;<br>
4.5.13.	Гишүүдийн цахим мэдээллийн санг үүсгэж хөтлөх, бүртгэлжүүлж гишүүдийн идэвхи оролцоог нэмэгдүүлэх (зөвхөн сургалт дээр);<br>
4.5.14.	Институтээс санаачлан хэрэгжүүлж буй төсөл, хөтөлбөрийг хэрэгжүүлэх;<br>
4.5.15.	Журмын 4 дүгээр зүйлийн 4.2-4.4-т заасан зорилтын хүрээнд авч хэрэгжүүлэх үйл ажиллагааны төлөвлөгөөг боловсруулан Институтээр батлуулах;<br><br>
4.6.	Салбар нь гишүүний бүртгэлийн үйл ажиллагаатай холбоотой дараах арга хэмжээг авч хэрэгжүүлнэ. Үүнд: <br><br>
4.6.1.	Салбарт харьяалагдах гишүүдийн бүртгэлийг хөтлөх, гишүүдийн бүртгэлийн өөрчлөлтийг цахим мэдээллийн сан (Программ)-д тухай бүрт оруулах;<br>
4.6.2.	Жил бүрийн 06 дугаар сарын 20-ны өдөр болон 12 дугаар сарын 20-ний өдрөөр тасалбар болгон гишүүдийн бүртгэлийн мэдээллийн тайланг гаргаж, тухайн өдрөө Институтэд хүргүүлэх;<br>
4.6.3.	Өндөр насны тэтгэвэрт гарсан гишүүн “Ахмад гишүүн”-ээр бүртгүүлэх хүсэлт гаргасан тохиолдолд, хүсэлтийг салбарын даргын тодорхойлолтын хамт Институтэд тухай бүрд ирүүлэх, Институтийн Гүйцэтгэх захирлын тушаалд үндэслэн гишүүний бүртгэлийн ангиллыг “Ахмад гишүүн” ангилалд шилжүүлэх;<br>
4.6.4.	Дэд гишүүн, дэмжигч гишүүн, бусад гишүүдийг программд бүртгэх, Институтэд тухай бүрд мэдээлэх, тэднийг үйл ажиллагаанд татан оролцуулах;<br>
4.6.5.	Мэргэшсэн нягтлан бодогчийн эрх шинээр авсан гишүүдийн тангараг өргөх ёслолыг холбогдох журмын дагуу зохион байгуулах;<br>
4.6.6.	“Гишүүний үүргийн биелэлт, ёс зүйн тайлан хүлээн авах, дүгнэх” журмын дагуу гишүүдийн тайланг хүлээн авч нэгтгэх, хүндэтгэн үзэх шалтгаангүйгээр гишүүний үүргийн биелэлтийг хангаагүй гишүүдийн мэдээллийг тухайн оны 12 дугаар сарын 20-ны дотор Институтийн Ёс зүйн хороонд ирүүлэх;<br>
4.6.7.	Гишүүний ёс зүйн тайланд тусгагдсан зүйл тус бүрээр нотлох материалыг бүрдүүлэн, гишүүний тайлангийн хамт Институтэд илгээх;<br><br>
4.7.	Салбар нь сургалт зохион байгуулах чиглэлээр дараах үйл ажиллагааг явуулна. Үүнд: <br><br>
4.7.1.	Мэргэжлийн тасралтгүй хөгжлийн сургалт болон бусад сургалтыг тухайн оны төсөв, үйл ажиллагааны төлөвлөгөөнд тусгагдсаны дагуу Институтээс баталсан хөтөлбөр, зөвшөөрөгдсөн ном сурах бичиг, гарын авлага, тараах материал ашиглан чанартай зохион байгуулах; <br>
4.7.2.	Зохион байгуулсан сургалтын тайлан болон суралцагчдын бүртгэл, кредит цагийн мэдээллийг Институтэд ирүүлж, батлагдсан загвар, нэгдсэн дугаарлалт бүхий гэрчилгээ олгох;<br>
4.7.3.	Орон нутгийн салбар нь Институтийн эрх олгох сургалт, шалгалтын захиалга ирүүлэх, зохион байгуулалтын бэлтгэл ажил хангах, санхүүгийн тооцоо нийлэх;<br>
4.7.4.	Салбарууд нь энэхүү журмын 4.5.9-д заасан сургалтыг зохион байгуулахдаа дор дурьдсан хөтөлбөрийн хүрээнд зохион байгуулах бөгөөд сургалтын хөтөлбөрийг Институтээс батална. Үүнд: <br><br>
4.7.4.1.	Нийтийн (Улс/Төр)санхүүгийн удирдлага;<br>
4.7.4.2.	Орон нутаг (Салбар), Бүс нутгийн санхүүгийн удирдлага;<br>
4.7.4.3.	Санхүүгийн чиглэлийн мэргэжилтнийг хөгжүүлэх, мэдлэгийг дээшлүүлэх;<br>
4.7.4.4.	Бүх нийтийн санхүүгийн боловсролыг хөгжүүлэх; <br>
</p>

<h2 id="C5">ТАВ. ҮЙЛ АЖИЛЛАГААГ ТӨЛӨВЛӨХ, ТАЙЛАГНАХ</h2>
<p>5.1.	Салбар нь санхүүгийн болон үйл ажиллагааны тайланг энэ журмын 4 дүгээр зүйлд заасан чиглэл тус бүрээр гаргаж, Институтэд хүргүүлнэ. <br>
5.2.	Салбар нь дараа жилийн төсөв болон үйл ажиллагааны төлөвлөгөөг боловсруулан жил бүрийн 12 дугаар сарын 20-ны өдрийн дотор Институтэд ирүүлж, Институтийн гүйцэтгэх захирлын тушаалаар батлуулна. <br>
5.3.	Жилийн үйл ажиллагааны тайлан, гишүүдийн үүргийн биелэлтийн тайланг 12 дугаар сарын 20-ны дотор Институтэд ирүүлнэ.<br>
5.4.	Салбарын дарга нар жилийн тайлангаа Институтийн салбарын дарга нарын зөвлөгөөнд танилцуулна.<br>
5.5.	Салбарын орлого нь дараах эх үүсвэрээс бүрдэнэ. Үүнд: <br><br>
5.5.1.	Салбарын гишүүдийн татварын 30%<br>
5.5.2.	Орон нутаг дахь гишүүн байгууллагын татвар 100%<br>
5.5.3.	Журмын 4 дүгээр зүйлийн 4.7.1, 4.7.3, 4.5.9-д заасан сургалтыг бие даан зохион байгуулсан орлого 100%<br>
5.5.4.	Ном, сурах бичиг борлуулсны 20%<br>
5.5.5.	Бусад орлого, хандив<br><br>
5.6.	Салбар нь батлагдсан төсвийг зарцуулахдаа Нягтлан бодох бүртгэлийн тухай хууль, түүнтэй холбогдон гарсан тушаал, зааврыг дагаж мөрдөнө. <br>
5.7.	Салбар нь санхүүгийн нэгдсэн программтай байх бөгөөд арилжааны банканд данс нээх тохиолдолд Институтээс зөвшөөрөл авна.<br>
5.8.	Салбар нь тухайн бүс нутаг харьяа дүүрэгтээ бие даасан Санхүүгийн тайлан, Татварын тайланг гаргаж тайлагнана.<br>
5.9.	Салбар нь тухайн улирлын санхүүгийн тайланг дараа улирлын эхний сарын 10-ны дотор, жилийн эцсийн санхүүгийн тайланг 01 дүгээр сарын 10-ны дотор гарын үсэг, тамга, тэмдгээр баталгаажуулан Институтэд ирүүлнэ. <br>
5.10.	Салбарын үйл ажиллагааны ил тод байдал, орлого бүрдүүлэлт, зарцуулалтад Институтийн салбар, гишүүнчлэл хариуцсан менежер хяналт тавина.<br>
</p>

<h2 id="C6">ЗУРГАА. АЖИЛ ДҮГНЭХ</h2>
<p>6.1.	Институтийн Ерөнхийлөгч нь оны эхэнд салбарын 100% бүтээмжийн хөтөлбөрийг батална. <br> 
6.2.	Тайлант хугацаанд салбарууд журмын 6.1-д заасан хөтөлбөрийн хүрээнд 100 оноо цуглуулах бөгөөд жилийн эцэст 100 оноо цуглуулсан салбарт Институтийн нэрэмжит шагнал болон мөнгөн шагналыг олгоно. <br>
6.3.	100% бүтээмжийн хөтөлбөрийн хүрээнд 100 оноо авсан салбарын жилийн татварын орлого төвлөрүүлэлтийн 20%-иар, 90-ээс дээш оноо авсан салбаруудыг 10%-иар тус тус урамшуулна.
</p>

<h2 id="C7">ДОЛОО. ХАРИУЦЛАГА</h2>
<p>7.1.	Салбар нь мэргэшсэн нягтлан бодогч гишүүний үйл ажиллагааны улмаас үүссэн үр дагаврыг хариуцахгүй.<br>
7.2.	Мэргэшсэн нягтлан бодогч гишүүн нь салбарын үйл ажиллагаанаас үүдэн гарсан үр дагаврыг хариуцахгүй.<br>
7.3.	Салбарын дарга, менежер нь өөрийн үйл ажиллагаанаас үүсэх үр дагаврыг Институтийн өмнө бүрэн хүлээнэ.
</p>

<h2 id="C8">НАЙМ. ТАТАН БУУГДАХ ҮНДЭСЛЭЛ</h2>
<p>8.1.	Салбарыг татан буулгах тухай асуудлыг тухайн салбарын бүх гишүүдийн хурал 100 (нэг зуу) хувийн ирцтэйгээр хуралдаж, шийдвэрлэх бөгөөд хуралдаанд оролцож байгаа гишүүдийн 80 (наян) хувийн саналаар татан буулгах шийдвэр гаргаж, Институтийн Удирдах зөвлөлийн хурлаар шийдвэрлүүлнэ. <br>
8.2.	Институтийн Удирдах зөвлөл нь салбарын бүх гишүүдийн саналд үндэслэн, эсхүл Удирдах зөвлөлийн гишүүдийн оруулж ирсэн саналд үндэслэн салбарыг татан буулгах тухай шийдвэрийг гаргана. 
</p>
</div>
</section>
</body>
</html>
