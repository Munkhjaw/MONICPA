<html>
    <head>
        <meta charset="UTF-8">
        <meta name="viewport" content="width=device-width, initial-scale=1.0">
        <link rel="stylesheet" href="style.css">
    <title>ММНБИ</title>
    </head>
<body>
<h1><center>МОНГОЛЫН МЭРГЭШСЭН НЯГТЛАН БОДОГЧДЫН 
ИНСТИТУТИЙН ДҮРЭМ</center></h1>
<hr>
<section id="hero">
    <div class="hero text">
<h2><p><a href="#C1">НЭГДҮГЭЭР БҮЛЭГ. НИЙТЛЭГ ҮНДЭСЛЭЛ</a></p></h2>
<h2><p><a href="#C2">ХОЁРДУГААР БҮЛЭГ. ИНСТИТУТИЙН ЗОРИЛГО, ҮЙЛ АЖИЛЛАГАА</a></p></h2>
<h2><p><a href="#C3">ГУРАВДУГААР БҮЛЭГ. ИНСТИТУТИЙН ГИШҮҮНЧЛЭЛ</a></p></h2>
<h2><p><a href="#C4">ДӨРӨВДҮГЭЭР БҮЛЭГ. ИНСТИТУТИЙН БҮТЭЦ, ЗОХИОН БАЙГУУЛАЛТ</a></p></h2>
<h3><p><a href="#C5">Нэгдүгээр дэд бүлэг. Институтийн Их хурал</a></p></h3>
<h3><p><a href="#C6">Хоёрдугаар дэд бүлэг. Институтийн Удирдах зөвлөл</a></p></h3>
<h3><p><a href="#C7">Гуравдугаар дэд бүлэг. Институтийн Ерөнхийлөгч</a></p></h3>
<h3><p><a href="#C8">Дөрөвдүгээр дэд бүлэг. Институтийн Гүйцэтгэх захирал</a></p></h3>
<h3><p><a href="#C9">Тавдугаар дэд бүлэг. Институтийн салбар</a></p></h3>
<h2><p><a href="#C10">ТАВДУГААР БҮЛЭГ. ИНСТИТУТИЙН ХЯНАЛТЫН ТОГТОЛЦОО</a></p></h2>
<h2><p><a href="#C11">ЗУРГААДУГААР БҮЛЭГ. МЭРГЭЖЛИЙН ХАРИУЦЛАГЫН ХОРОО</a></p></h2>
<h2><p><a href="#C12">ДОЛООДУГААР БҮЛЭГ. ИНСТИТУТИЙН САНХҮҮ</a></p></h2>
<h2><p><a href="#C13">НАЙМДУГААР БҮЛЭГ. БУСАД</a></p></h2>

<h2 id="C1">НЭГДҮГЭЭР БҮЛЭГ. НИЙТЛЭГ ҮНДЭСЛЭЛ</h2>
<p>1 дүгээр зүйл. Ерөнхий зүйл</p>
<p>1.1 Монголын мэргэшсэн нягтлан бодогчдын институт нь (цаашид “Институт” гэх) мэргэжлийн 
этгээдүүдийг нэгтгэсэн, нийгэмд үйлчилдэг, өөрөө удирдах ёсны, нягтлан бодох бүртгэлийн 
үндэсний мэргэжлийн байгууллага байна.
<br>
1.2 Институт нь 1996 оны 3 дугаар сарын 9 -ний өдөр байгуулагдсан.<br>
1.3 Институт нь үйл ажиллагаандаа Монгол Улсын Үндсэн хууль, Иргэний хууль, Төрийн бус
байгууллагын тухай хууль, Нягтлан бодох бүртгэлийн тухай хууль, Аудитын тухай хууль, 
Мөнгө угаах, терроризмыг санхүүжүүлэхтэй тэмцэх тухай хууль, бусад холбогдох хууль 
тогтоомж, Монгол Улсын Олон улсын гэрээ, хэлэлцээр, тэдгээртэй нийцүүлэн гаргасан хууль 
тогтоомжийг мөрдлөг болгон ажиллана.<br>
1.4 Институт нь Олон улсын нягтлан бодогчдын холбоо (IFAC) -нд Монгол Улсыг төлөөлөх эрх 
бүхий байгууллага байх бөгөөд гишүүнээр элсэн орсон Олон улсын холбоодын мэргэжлийн үйл 
ажиллагааны дүрэм, журам, шийдвэрт нийцүүлэн үйл ажиллагаагаа явуулна.<br>
1.5 Институт нь өөрийн үйл ажиллагаагаар эрх эдэлж, үүрэг хүлээх чадвартай, банкинд харилцах 
данстай, өөрийн нэр, бэлгэ тэмдэг бүхий тамга, тэмдэг, далбаа, албан бичгийн хэвлэмэл хуудас, 
цахим хуудас, хэвлэлтэй байна.<br>
1.6 Институтийн оноосон нэр: Монгол хэлээр “Монголын Мэргэшсэн Нягтлан Бодогчдын 
Институт” буюу товчилсноор “ММНБИ”, Англи хэлээр “Mongolian Institute of Certified Public 
Accountants” буюу товчилсноор “MonICPA” байна.<br>
1.7 Институтийн бүртгэгдсэн албан байршил, шуудангийн хаяг: Монгол Улс, Улаанбаатар хотод 
байна. Цахим шуудан: info@monicpa.mn; вэб хаяг: www.monicpa.mn</p>

<h2 id="C2">ХОЁРДУГААР БҮЛЭГ. ИНСТИТУТИЙН ЗОРИЛГО, ҮЙЛ АЖИЛЛАГАА</h2>
<p>2 дугаар зүйл. Институтийн алсын хараа, эрхэм зорилго</p>
<p>2.1 Алсын хараа: “ММНБИ нь мэргэжлийн хөгжлийг тодорхойлогч байна.”<br>
2.2 Эрхэм зорилго: “Олон нийтийн эрх ашгийг дээдэлсэн мэргэжлийн үйлчилгээний чанар, үнэ 
цэнийг өсгөх, ёс зүйтэй гишүүдийг бэлтгэх замаар тогтвортой хөгжилд тэргүүлэх мэргэжлийн 
байгууллага байна.”<br>
2.3 Үнэт зүйлс: Ёс зүй, Ур чадвар, Мэргэшил, Эерэг хандлага, Нэгдмэл байдал, Нийгмийн 
хариуцлага.<br>
</p>
<p>3 дугаар зүйл. Институтийн үйл ажиллагаанд баримтлах зарчим</p>
<p>3.1 Институт нь энэхүү дүрэмд заасан зорилго, хуульд заасан чиг үүргээ хэрэгжүүлэхдээ хүний 
эрх, эрх чөлөө, тэгш байдлыг эрхэмлэх, хуулийг дээдлэх, аливаа нам, улс төр, шашны үйл 
ажиллагаанаас ангид, үйл ажиллагаагаа хараат бус, бие даасан хэлбэрээр ил тод, нээлттэй 
явуулах, гишүүдийн оролцоог хангах, хамтын удирдлагыг хэрэгжүүлэх зарчмыг баримтална.<br>
3.2 Институт нь гишүүдийн хувийн мэдээлэл, Институтийн оюуны өмчөөр баталгаажсан 
хөтөлбөр, ном, сурах бичиг, судалгааны материал зэрэг биет болон биет бус мэдээллийн 
аюулгүй байдлыг хангаж ажиллана. </p>
<p>4 дүгээр зүйл. Институтийн үйл ажиллагаа</p>
<p>4.1 Мэргэжлийн үйл ажиллагаа, зохицуулалт</p>
<p>4.1.1 Мэргэжлийн үйл ажиллагааг зохицуулсан хууль, тогтоомжийн хэрэгжилтийг 
хангуулах, хуульд заасан хяналтын чиг үүргийг хэрэгжүүлэх, арга зүйн удирдлагаар 
хангах ажлыг зохион байгуулах;<br>
4.1.2 Мэргэжлийн хөгжлийн талаарх олон улсын чиг хандлага, зах зээлийн өөрчлөлтөд 
бэлтгэх болон дотоодын тэргүүн туршлагыг нэвтрүүлэх, хуваалцах ижил төстэй 
мэргэжлийн байгууллагуудтай хамтран ажиллаж туршлага солилцоход дэмжлэг 
үзүүлэх;<br>
4.1.3 Мэргэжлийн үйл ажиллагаа явуулахад шаардлагатай хууль, тогтоомжид өөрчлөлт 
оруулах, боловсронгуй болгох ажлыг санаачлах, оролцогч талуудын оролцоог 
хангуулах;<br>
4.1.4 Мэргэжлийн үйл ажиллагааг чанаржуулах, цар хүрээг өргөжүүлэх, мэргэжлийн 
этгээдүүдийг чадавхжуулах;<br>
4.1.5 Мэргэжлийн үйл ажиллагаа үзүүлэхэд баримтлах зарчим, ёс зүйн дүрмийг батлах, 
сахиулах, холбогдох зөрчлийн талаарх санал гомдлыг шийдвэрлэх, гишүүдийг 
мэргэжлийн ёс зүйн зөрчлөөс урьдчилан сэргийлэх, соён гэгээрүүлэх ажлыг зохион 
байгуулах;<br>
4.1.6 Мэргэжлийн үйл ажиллагааны чанар, зохион байгуулалтыг сайжруулах замаар олон 
нийтийн эрх ашгийг хамгаалахад чиглэсэн үйл ажиллагаа явуулах.</p>
<p>4.2 Судалгаа, хөтөлбөр хөгжүүлэлт</p>
<p>4.2.1 Нягтлан бодох бүртгэлийн чиглэлээр мэргэшүүлэх хөтөлбөрийн бодлогыг үндэсний 
хэмжээнд тодорхойлж нэвтрүүлэхэд мэргэжлийн байгууллагууд, судлаачидтай хамтран 
ажиллах;<br>
4.2.2 Институтийн бүх төрлийн сургалтын болон цол, эрх, зэрэг олгох хөтөлбөрүүдийг 
боловсруулах, төрөлжүүлэх, тасралтгүй сайжруулах; <br>
4.2.3 Мэргэшүүлэх сургалтын хөтөлбөр, мэргэжлийн ном, сурах бичиг, сургалт, шалгалтын 
агуулгын уялдааг хангах;<br>
4.2.4 Эдийн засгийн тодорхой салбар, үйл ажиллагааны чиглэлээр холбогдох судалгаа хийж, 
арга зүй боловсруулах;<br>
4.2.5 Нягтлан бодох бүртгэл, аудитын чиглэлээр үйл ажиллагаа явуулж байгаа сургалтын 
байгууллагуудын сургалтын хөтөлбөрт дүгнэлт өгөх, арга зүйн туслалцаа үзүүлэх, 
зөвлөх; <br>
4.2.6 Мэргэжлийн холбогдолтой Олон улсын стандартуудыг монгол хэлнээ хөрвүүлж 
гишүүд, олон нийтэд хүргэх.</p>
<p>4.3 Сургалт, шалгалт</p>
<p>4.3.1 Институтээс олгож буй цол, эрх, зэргийн болон мэргэшүүлэх сургалт зохион байгуулах, 
гишүүд, олон нийтэд зөвлөгөө өгөх, мэдээллээр хангах;<br>
4.3.2 Сургалтын чанарыг сайжруулах зорилгоор багш нарын нөөц бүрдүүлэх, чадавхжуулах, 
сургалтын материал, хэрэглэгдэхүүнд шинэчлэл хийх, боловсронгуй болгох; <br>
4.3.3 Институтээс олгож буй цол, эрх, зэргийн болон мэргэшүүлэх шалгалтын өгөгдлийн
санг холбогдох хууль тогтоомж, мэргэжлийн стандартуудад нийцүүлэн тасралтгүй 
шинэчлэх;<br>
4.3.4 Институтээс олгож буй цол, эрх, зэргийн болон мэргэшүүлэх шалгалт авах, хууль 
тогтоомжийн дагуу шалгалтын комисс бүрдүүлэх.</p>
<p>4.4 Салбар, гишүүдийн хөгжил</p>
<p>4.4.1 Гишүүдийн хууль ёсны эрх ашиг, сонирхлыг хамгаалах, тэдний нийтлэг эрх ашиг 
зөрчигдсөн асуудлаар холбогдох байгууллагуудад санал, хүсэлт тавьж, шаардлагатай 
арга хэмжээ авах; <br>
4.4.2 Гишүүдийн нийгмийн байр суурь, нөлөөллийг нэмэгдүүлэх чиглэлээр бусад 
байгууллага, мэргэжилтнүүдтэй хамтран ажиллах;<br>
4.4.3 Холбогдох хууль тогтоомж, Институтийн дүрэм, бодлогын баримт бичгийн 
боловсруулалтад гишүүдийн оролцоог хангах;<br>
4.4.4 Институт нь гишүүдийн хамтын ажиллагааг өргөжүүлэх, мэргэжлийн нэр хүндийг 
өргөх, нийт гишүүдийн идэвх санаачилгыг дэмжсэн төрөл бүрийн арга хэмжээг зохион 
байгуулах; <br>
4.4.5 Гишүүдийн нэгдсэн бүртгэлийн системийг хөгжүүлэх, мэдээллийн аюулгүй байдлыг 
хангах.
</p>
<p>4.5 Хамтын ажиллагаа</p>
<p>4.5.1 Олон улсын хамтын ажиллагааг өргөжүүлэх, төсөл хөтөлбөр хамтран хэрэгжүүлэх, 
олон талт хамтын үйл ажиллагааг явуулах;<br>
4.5.2 Олон улсын мэргэжлийн холбоодод гишүүнээр элсэх, гишүүний үүргийн биелэлтийг 
хангах;<br>
4.5.3 Гишүүдийг олон улсын болон дотоодын мэргэжлийн бусад байгууллага, холбоодын 
мэргэжлийн хороо, зөвлөл, ажлын бүлэгт нэр дэвшүүлэх, сонгогдсон тохиолдолд 
дэмжиж ажиллах;<br>
4.5.4 Гадаад болон дотоодод мэргэжлийн байгууллага, холбоо, төрийн бус байгууллагыг 
хамтран үүсгэн байгуулах; <br>
4.5.5 Институт нь холбогдох үйл ажиллагааны чиглэлээр төрийн болон бусад байгууллагатай 
хамтран ажиллах;<br>
4.5.6 Гишүүдийн мэргэжлийн эрх ашгийг хамгаалах зорилгоор төрийн болон бусад 
байгууллагатай зөвшилцөх, мэргэжлийн санал, зөвлөмж, дүгнэлт хүргүүлэх;<br>
4.5.7 Институт нь нийгэмд хүртээмжтэй, олон нийтийг хамарсан арга хэмжээ, төсөл 
хөтөлбөр, үйл ажиллагааг санаачлан хэрэгжүүлэх, мэдээлэх, сурталчлах.</p>
<p>4.6 Бусад үйл ажиллагаа</p>
<p>4.6.1 Институт нь энэхүү дүрэмд заасан зорилгыг хэрэгжүүлэх хүрээнд шаардлагатай бөгөөд 
хуулиар хориглоогүй бусад үйл ажиллагааг явуулна.
</p>

<h2 id="C3">ГУРАВДУГААР БҮЛЭГ. ИНСТИТУТИЙН ГИШҮҮНЧЛЭЛ</h2>
<p>5 дугаар зүйл. Институтийн гишүүн</p>
<p>5.1. Институтийн гишүүд нь хувь хүн болон байгууллага байна.<br>
5.2. Институтийн гишүүний эрх, үүрэг нь гишүүдийн нэгдсэн бүртгэлд бүртгэгдсэнээр үүснэ.<br>
5.3. Институтийн гишүүд нь үндсэн, дэд, бусад гишүүний ангилалтай байна.<br>
5.4. Институтийн үндсэн, дэд болон бусад гишүүдтэй холбоотой харилцааг Удирдах зөвлөлийн 
баталсан <a href="https://docs.google.com/document/d/1HysyhdwFclTHxsOXVZx0hGZ0iJIWo2L4/edit?usp=drive_web&ouid=116874426010272395664&rtpof=true">журмаар</a> зохицуулна.
</p>
<p>6 дугаар зүйл. Гишүүний эрх, үүрэг</p>
<p>6.1 Институтийн гишүүн нь дараах нийтлэг эрхтэй байна. </p>
<p>6.1.1 Институтийн үйл ажиллагаанд оролцох;<br>
6.1.2 Институтэд санал, хүсэлт, гомдол гаргах, шийдүүлэх;<br>
6.1.3 Институтийн бүтцийн байгууллагад хэлэлцэгдэж буй асуудлаар мэдээлэл авах, санал 
өгөх, санал шүүмжлэл гаргах;<br>
6.1.4 Хууль тогтоомж, дүрэм журамд заасан бусад эрх.</p>
<p>6.2 Институтийн гишүүн нь дараах нийтлэг үүрэгтэй байна.</p>
<p>6.2.1 Институтийн алсын хараа, эрхэм зорилго, үнэт зүйлийг эрхэмлэж ажиллах;<br>
6.2.2 Институтийн дүрэм, журмыг даган мөрдөх;<br>
6.2.3 Гишүүний ёс зүйн дүрмийг чанд сахиж, үнэнч шударга ажиллан, мэргэжлийн нэр 
хүндийг дээдлэх;<br>
6.2.4 Хууль тогтоомж, дүрэм, журамд заасан бусад үүрэг.
</p>
<p>6.3 Институтийн үндсэн гишүүн хувь хүн нь 6.1 -д зааснаас гадна Институтийн бүтцийн
байгууллагад нэр дэвших, сонгох, сонгогдох эрхтэй.<br>
6.4 Институтийн үндсэн гишүүн хувь хүн нь 6.2 -д зааснаас гадна ёс зүйн тайлан ирүүлэх, 
гишүүний татвар төлөх, тасралтгүй боловсролын кредитийг бүрэн хангах үүрэгтэй.<br>
6.5 Институтийн үндсэн гишүүн байгууллага нь 6.2 -д зааснаас гадна Институтэд санхүүгийн 
тайлангаа ирүүлнэ.</p>
<p>7 дугаар зүйл. Гишүүний эрх, үүргийг түдгэлзүүлэх, сэргээх, дуусгавар болгох</p>
<p>7.1 Дараах тохиолдолд гишүүний эрх, үүргийг түдгэлзүүлнэ.</p>
<p>7.1.1 Гишүүн өөрөө хүсэлт гаргасан;<br>
7.1.2 Институтээс олгосон цол, эрх, зэргийг түдгэлзүүлэх хариуцлага хүлээлгэсэн;<br>
7.1.3 Энэ дүрэм болон холбогдох хууль тогтоомж заасан бусад үндэслэл.</p>
<p>7.2 Гишүүний эрхийг түдгэлзүүлсэн нөхцөл байдал арилсан тохиолдолд тухайн гишүүн өөрөө 
эрхээ сэргээлгэх хүсэлт гаргаж шийдвэрлүүлнэ. </p>
<p>7.3 Дараах тохиолдолд гишүүний эрх, үүрэг дуусгавар болно.</p>
<p>7.3.1 Гишүүн өөрөө хүсэлт гаргасан;<br>
7.3.2 Гишүүний мэргэжлийн үйл ажиллагаа эрхлэх зөвшөөрөл хүчингүй болсон, татан
буугдсан, дампуурсан;<br>
7.3.3 Гишүүн нас барсан, гишүүнийг сураггүй алга болсонд, эсхүл нас барсанд тооцох тухай 
шүүхийн шийдвэр хүчин төгөлдөр болсон.</p>
<p>8 дугаар зүйл. Гишүүнчлэлийн татвар</p>
<p>8.1 Институтийн үндсэн гишүүн нь гишүүнчлэлийн татвар төлнө.<br>
8.2 Институтийн дэд болон бусад гишүүд нь татвар төлж болно.<br>
8.3 Институтийн гишүүний жилийн татварын хэмжээг Удирдах зөвлөл тогтооно.<br>
8.4 Институтийн гишүүдэд татварын чөлөөлөлт, хөнгөлөлт үзүүлж болох бөгөөд тэдгээр 
харилцааг Удирдах зөвлөлөөс баталсан журмаар зохицуулна.</p>
<p>9 дүгээр зүйл. Мэргэжлийн үйл ажиллагаанд баримтлах зарчим, гишүүний ёс зүй</p>
<p>9.1 Институтийн гишүүд нь мэргэжлийн үйл ажиллагаандаа хууль дээдлэх, шударга байх, аливаа 
асуудалд бодитой хандах, хараат бус байх, ур чадвартай байх, хариуцлагатай хандах, нууцыг 
хадгалах, ашиг сонирхлын зөрчлөөс зайлсхийх, мэргэжлийн нэр хүндээ эрхэмлэх зарчмуудыг 
баримтлан, гишүүний Ёс зүйн дүрмийг чанд мөрдөнө.</p>
<p>9.2 Гишүүний үйл ажиллагаанд дараах зүйлсийг хориглоно.</p>
<p>9.2.1 Өөрт эрх олгогдоогүй асуудлаар Институтийг төлөөлөх, түүний нэрийн өмнөөс 
мэдэгдэл хийх, үйл ажиллагаа явуулах;<br>
9.2.2 Институтэд тодорхой албан тушаал эрхэлж байхдаа болон гишүүний хувьд олж мэдсэн 
дотоод мэдээлэл эсхүл байгууллага болон хувь хүний нууцыг задруулах;<br>
9.2.3 Гишүүн нь Институттэй ижил төстэй нэр, үйл ажиллагаатай байгууллага байгуулах, 
тэдгээрийн үйл ажиллагаанд оролцох.
</p>
<p>9.3 Энэхүү дүрэм болон гишүүдийн мэргэжлийн үйл ажиллагаанд баримтлах Ёс зүйн дүрэм 
зөрчсөн эсэх асуудлаар дүрмийн 32.1 -д заасан Мэргэжлийн хариуцлагын хороо шалгаж 
дүгнэлт гаргана.</p>

<h2 id="C4">ДӨРӨВДҮГЭЭР БҮЛЭГ. ИНСТИТУТИЙН БҮТЭЦ, ЗОХИОН БАЙГУУЛАЛТ</h2>
<h3 id="C5">Нэгдүгээр дэд бүлэг. Институтийн Их хурал</h3>
<p>10 дугаар зүйл. Институтийн Их хурал, түүний бүрэн эрх</p>
<p>10.1 Институтийн эрх барих дээд байгууллага нь Институтийн Их хурал /цаашид “Их хурал” гэх/ 
байна.
</p>
<p>10.2 Их хурал дараах бүрэн эрхийг хэрэгжүүлнэ.</p>
<p>10.2.1 Институтийн дүрэм батлах, түүнд нэмэлт, өөрчлөлт оруулах;<br>
10.2.2 Удирдах зөвлөл, Гүйцэтгэх удирдлагын үйл ажиллагааны тайлан сонсох, хэлэлцэх, 
батлах;<br>
10.2.3 Удирдах зөвлөлийн гишүүнийг сонгох, батламжлах;<br>
10.2.4 Их хурлын чөлөө цагт Удирдах зөвлөлийн гишүүнийг нөхөн батламжлах эрхийг 
Удирдах зөвлөлд олгох;<br>
10.2.5 Институтийн үйл ажиллагааг зогсоох, татан буулгах;<br>
10.2.6 Хууль, энэ дүрэмд заасан бусад бүрэн эрх.
</p>

<p>11 дүгээр зүйл. Ээлжит болон ээлжит бус Их хурал</p>
<p>11.1 Институтийн ээлжит Их хурал дөрвөн жилд нэг удаа хуралдана. Их хурлыг Удирдах зөвлөл
зарлан хуралдуулна.<br>
11.2 Удирдах зөвлөл нь Институтийн Их хурлын товыг тогтоон, Их хурал зохион байгуулах ажлын 
хэсгийг батална.<br>
11.3 Их хурлын төлөөлөгчдөөс сонгогдсон гурван хүний бүрэлдэхүүнтэй тэргүүлэгчид хурлыг 
удирдана. Хурлын тэргүүлэгчид нь даргаа сонгож, хурлын дэгийг танилцуулж батлуулна.</p>
<p>11.4 Институтийн ээлжит бус Их хурлыг дараах тохиолдолд зарлан хуралдуулах эсэхийг Удирдах 
зөвлөлийн нийт гишүүдийн дөрөвний гурвын саналаар шийднэ.</p>
<p>11.4.1 Институтийн нийт гишүүдийн гуравны нэг нь ээлжит бус Их хурал хуралдуулах хүсэлт
гаргасан;<br>
11.4.2 Удирдах зөвлөлийн гишүүдийн гуравны хоёроос доошгүй хувийн санал, шаардлага
гаргасан.</p>
<p>11.5 Ээлжит болон ээлжит бус Их хурлын товыг хурал хуралдах өдрөөс 30-аас доошгүй хоногийн 
өмнө Удирдах зөвлөлөөс тогтооно.<br>
11.6 Их хурлаар хэлэлцэх асуудлын төлөвлөгөөг Удирдах зөвлөл хэлэлцэн баталж, энэ дүрмийн 
11.5-д заасан хугацаанаас хойш 7 хоногийн дотор хэвлэл мэдээллийн хэрэгслээр нийтэд 
мэдэгдэнэ. Их хурлыг яаралтай хуралдуулах тохиолдолд нийтэд мэдээлэх хугацаа 14 хоногоос 
доошгүй хоногийн өмнө байна.<br>
11.7 Гэнэтийн буюу давагдашгүй хүчний шинжтэй онцгой нөхцөл байдлын улмаас Их хурлыг 
онцгой нөхцөл байдал арилах хүртэлх хугацаагаар хойшлуулах эсхүл Их хурлын үйл 
ажиллагааг цахим хэлбэрээр явуулах эсэх асуудлыг Удирдах зөвлөлөөс шийдвэрлэнэ.<br>
11.8 Дүрмийн 12.1-д заасан төлөөлөгчдөөс гадна Их хуралд зочин урилгаар оролцуулж болно.</p>
<p>12 дугаар зүйл. Их хурлын төлөөлөгч, төлөөлөгч сонгох</p>
<p>12.1 Их хурлын төлөөлөгчдийн тоог Удирдах зөвлөл тогтооно.<br>
12.2 Их хурлын төлөөлөгч сонгох журмыг дараах нийтлэг зарчимд нийцүүлэн Удирдах зөвлөл 
батална.
</p>
<p>12.2.1 Институтийн үндсэн гишүүн бүр сонгуульд нэр дэвших, сонгох, сонгогдох эрхтэй байх;<br>
12.2.2 Их хурлын төлөөлөгчид зөвхөн өөрийнхөө нэрийг дэвшүүлэх;<br>
12.2.3 Институтийн гишүүдийн ажиллаж буй салбарын төлөөллийг тэнцвэртэй хангах;<br>
12.2.4 Сонгуулийг хууль дээдлэх, ардчилсан ёсны, тэгш эрхтэй, шударга, ил тод байх 
зарчмуудыг баримтлан явуулах.
</p>
<p>12.3 Их хурлын төлөөлөгчид нэр дэвшигч нь дүрмийн 40.3-д заасан шаардлагыг хангасан этгээд 
байхаас гадна, ажиллаж буй салбарыг төлөөлж чадахуйц байна.</p>
<p>13 дугаар зүйл. Их хурлын хэлэлцэх асуудлаар санал хураах</p>
<p>13.1 Удирдах байгууллагыг сонгох асуудлаар санал хураалтыг нууцаар явуулна. Зөвхөн Их хурлын 
төлөөлөгч саналын эрхтэй байна.<br>
13.2 Удирдах байгууллагын мандатын тоотой тэнцүү нэр дэвшигчтэй тохиолдолд санал хураалт 
илээр явуулах асуудлыг Их хурлын төлөөлөгчдийн гуравны хоёрын саналаар шийднэ.<br>
13.3 Дүрмийн 13.1 -д зааснаас бусад асуудлаар санал хураалтыг илээр явуулах ба нууцаар явуулах 
санал гарвал Их хурлын төлөөлөгчдийн гуравны хоёрын саналаар шийднэ.<br>
13.4 Санал өгөх эрхийг бусдад шилжүүлэх, бусдын өмнөөс санал өгөхийг хориглоно.<br>
13.5 Их хурал цахим хэлбэрээр зохион байгуулагдаж буй үед санал хураалт мөн цахим хэлбэрээр 
явагдана.</p>
<p>14 дүгээр зүйл. Их хурал болон Их хурлын шийдвэр хүчин төгөлдөр болох</p>
<p>14.1 Их хуралд сонгогдсон төлөөлөгчдийн дийлэнх олонх оролцсоноор хурал хүчин төгөлдөр 
болно.<br>
14.2 Их хурлаас гарах шийдвэр нь тогтоол хэлбэртэй байна. Тогтоолын хүчин төгөлдөр байдал нь 
Тооллогын комиссоос гаргасан санал хураалтын дүнд үндэслэнэ.<br>
14.3 Их хуралд оролцсон төлөөлөгчдийн ердийн олонхын саналаар тогтоол хүчин төгөлдөр болно.<br>
14.4 Их хурлын тогтоолд хурлын дарга, тэргүүлэгчид гарын үсэг зурж, Институтийн тамгыг дарж 
баталгаажуулна.<br>
14.5 Их хурлын шийдвэрт өөрөөр заагаагvй бол шийдвэр нь гарсан даруйдаа хvчин төгөлдөр болно.<br>
14.6 Их хурал дууссанаас хойш ажлын 10 өдрийн дотор хурлын тэмдэглэлийг гаргаж, хуралдаан 
даргалагч гарын үсэг зурах ба хурлын тэмдэглэлийн үнэн зөвийн баталгаа болгож дуу дүрсний 
бичлэг хийж хурлын материалд хавсаргана.</p>
<p>15 дугаар зүйл. Тооллогын комисс</p>
<p>15.1 Их хурлаас тухайн хурлын Тооллогын комиссыг байгуулна. <br>
15.2 Дүрмийн 15.1 -д заасан асуудлаар нэр дэвшигч гишүүн болон Их хурлын тэргүүлэгч гишүүд 
нь Тооллогын комисст нэр дэвшихгүй.<br>
15.3 Тооллогын комисс дараах эрх, үүрэгтэй.
</p>
<p>15.3.1 Их хурлын санал хураалтад оролцогчдын ирцийг тодорхойлж, хурал даргалагчид 
мэдээлэх;<br>
15.3.2 Санал өгөх зааврыг тайлбарлах;<br>
15.3.3 Санал өгөх заавар, түүний хэрэгжилт болон хуралд оролцогчдын санал өгөх эрхийг 
хангах;<br>
15.3.4 Саналыг тоолж баримтжуулан, дүнг нэгтгэж, энэ тухай тогтоол гаргаж, Тооллогын 
комиссын дарга Их хуралд танилцуулах;<br>
15.3.5 Тооллогын комиссын шийдвэр, саналын хуудас, холбогдох бусад материалыг 
баталгаажуулж Институтийн архивд хадгалуулахаар хүлээлгэж өгөх; <br>
15.3.6 Нууцаар санал хураах тохиолдолд төлөөлөгч саналаа чөлөөтэй өгөх нөхцөл, 
боломжийг бүрэн хангах ажлыг хэрэгжүүлэх;<br>
15.3.7 Санал хураалтын дүнгийн талаар тэмдэглэл хөтлөх.
</p>
<p>15.4 Тооллогын явцтай холбоотой маргаан гарсан тохиолдолд шаардлагатай гэж үзвэл Их хурлаас
Тооллогын комиссыг шинээр сонгож хяналтын тооллого хийлгүүлнэ.
</p>

<h3 id="C6">Хоёрдугаар дэд бүлэг. Институтийн Удирдах зөвлөл</h3>
<p>16 дугаар зүйл. Удирдах зөвлөл</p>
<p>16.1 Удирдах зөвлөл нь Их хурлын чөлөө цагт Институтийг удирдлагаар хангах, бодлогыг 
тодорхойлох чиг үүрэгтэй, хамтын удирдлагын байгууллага мөн.<br>
16.2 Удирдах зөвлөлийн гишүүдийн тоо хорин гурав, үүнээс Их хурлаас сонгогдох гишүүдийн тоо 
хорь, Удирдах зөвлөлөөс сонгон шалгаруулах хараат бус гишүүний тоо гурав байна. Сонгон 
шалгаруулалтыг журмаар зохицуулна.<br>
16.3 Их хурлаас сонгогдох гишүүд нь 17.1 -д заасан бодлогын хороодын төлөөллийн тэнцвэрийг 
хангана.<br>
16.4 Удирдах зөвлөл нь Их хурлаас гаргасан шийдвэр, зөвлөмжийг биелүүлэх үйл ажиллагааг
зохион байгуулах ба үйл ажиллагаагаа Их хуралд тайлагнана.<br>
16.5 Удирдах зөвлөлийн үйл ажиллагаагаа явуулах хэлбэр нь хурал байна. <br>
16.6 Удирдах зөвлөл нь Удирдах зөвлөлийн гишүүдэд олгох урамшуулал, үйл ажиллагааны зардал 
болон Удирдах зөвлөлийн Ажлын албаны төсөвтэй байна.<br>
16.7 Гүйцэтгэх захирлын удирдлагад ажиллах ажилтан Удирдах зөвлөлд давхар ажиллахгүй. <br>
16.8 Удирдах зөвлөл нь түүний удирдлагаар хангах чиг үүргийг хэрэгжүүлэхэд дэмжлэг үзүүлэх 
Ажлын албатай байж болно.</p>
<p>17 дугаар зүйл. Удирдах зөвлөлийн хороод
</p>
<p>17.1 Удирдах зөвлөлийн гишүүд нь дараах чиг үүрэг бүхий үндсэн бодлогын 4 хороодод сонгогдон 
ажиллана.<br>
<br>
17.1.1 Тогтвортой хөгжлийн бодлогын хороо. Мэргэжлийн байгууллагын бодлого, 
стратеги, хууль эрх зүй, засаглал, нөлөөлөл, бизнесийн загварчлал, төсөв, санхүү,
хөрөнгө оруулалт, байгууллагын бүтэц, зохион байгуулалт, менежменттэй 
холбоотой бусад бодлого тодорхойлж чиглүүлнэ.<br>
17.1.2 Мэргэжлийн үйлчилгээ, зохицуулалтын бодлогын хороо. Ёс зүй, аудит, чанарын 
хяналт, мөнгө угаалтаас сэргийлэх, олон нийтийн хэрэгцээ, зорилгод нийцсэн 
туршлагыг гишүүдэд олгох ба тэдний мэргэжлийн дуу хоолой болж, хөгжүүлэхэд 
манлайлах зэрэг мэргэжлийн хариуцлагатай холбогдох бусад бодлого тодорхойлж 
чиглүүлнэ.<br>
17.1.3 Мэргэжлийн хөгжил, сургалт судалгааны бодлогын хороо. Олгож буй цол, эрх, 
зэрэгтэй холбоотой үйл ажиллагааг зохион байгуулах, сургалтын хөтөлбөр 
боловсруулах, шинэчлэх, мэргэжлийн тасралтгүй хөгжил, стандарт, арга зүй
боловсруулах, хангах, ирээдүйн хэрэгцээг хангах, нийгэмд хувь нэмэр оруулах ур 
чадвар бүхий төрөл бүрийн мэргэжлийг хөгжүүлэх, эрдэм шинжилгээ, судалгаа 
болон мэргэжлийн үйлчилгээ, бүтээгдэхүүний төрөлжилт, хөгжүүлэлттэй 
холбогдох бодлого тодорхойлж чиглүүлнэ.<br>
17.1.4 Гишүүнчлэл, хамтын ажиллагааны бодлогын хороо. Гишүүдийн оролцоо, үнэ 
цэнийг нэмэгдүүлэх, эрх ашгийг хамгаалах, тэдний хүртэх үр өгөөжийг тодорхойлж 
нэмэгдүүлэх, гишүүдийн ангиллыг өргөжүүлэх, сурталчлах, бодлогод нөлөөлөх 
үйл ажиллагаа сайжруулах, олон нийтийн хамтын ажиллагааг өргөжүүлэх бодлого 
тодорхойлж чиглүүлнэ. <br><br>
17.2 Удирдах зөвлөл нь бодлогын хороодоос гадна Аудит, Цалин урамшуулал, Нэр дэвшүүлэх 
гэсэн засаглалын хороодтой байх бөгөөд бодлогын хороодын гишүүд нь эдгээр засаглалын 
хороодод хуваагдан ажиллана.
</p>
<p>18 дугаар зүйл. Удирдах зөвлөлийн бүрэн эрхийн хугацаа</p>
<p>18.1 Удирдах зөвлөлийн бүрэн эрхийн хугацаа дөрвөн жил байх ба дараагийн Удирдах зөвлөлийн 
гишүүдийг сонгон батламжлах хүртэл бүрэн эрхээ хэрэгжүүлнэ.<br>
18.2 Их хурлаас Удирдах зөвлөлийн гишүүнээр батламжилснаар Удирдах зөвлөлийн гишүүний 
бүрэн эрх үүсэх ба өмнөх гишүүний бүрэн эрх дуусгавар болно.<br>
18.3 Энэхүү дүрмийн 11.7 -д заасан онцгой нөхцөл үүссэний улмаас ээлжит сонгууль явуулах 
боломжгүй болсон бол уг нөхцөл арилж, шинээр сонгогдсон гишүүдийг батламжлах хүртэл 
Удирдах зөвлөл бүрэн эрхээ хэрэгжүүлнэ.</p>
<p>19 дүгээр зүйл. Удирдах зөвлөлийн бүрэн эрх</p>
<p>19.1 Удирдах зөвлөл дараах бүрэн эрхтэй байна.<br><br>
19.1.1 Институтийн богино, дунд, урт хугацааны стратеги тодорхойлох, бодлогын баримт 
бичиг боловсруулах, батлах;<br>
19.1.2 Удирдах зөвлөлийн ажиллах журам батлах;<br>
19.1.3 Удирдах зөвлөлийн хороодын үйл ажиллагаандаа мөрдөх журмыг батлах;<br>
19.1.4 Институтийн үйл ажиллагааны бүтэц нэгжүүдийн зохион байгуулалт, түүний 
ажиллах журмыг батлах;<br>
19.1.5 Удирдах зөвлөлийн хараат бус гишүүнийг сонгон шалгаруулах;<br>
19.1.6 Ерөнхийлөгч, Дэд ерөнхийлөгч сонгох, чөлөөлөх;<br>
19.1.7 Мэргэжлийн хариуцлагын хорооны дарга, гишүүдийг сонгох, томилох, чөлөөлөх;<br>
19.1.8 Удирдах зөвлөлийн Ажлын албаны бүтэц, чиг үүргийг тодорхойлох;<br>
19.1.9 Гүйцэтгэх захирлын эрх хэмжээг тогтоон сонгон шалгаруулж, Гүйцэтгэх захиралтай 
гэрээ байгуулах эрхийг Ерөнхийлөгчид олгох;<br>
19.1.10 Институтийн Гүйцэтгэх захирлыг томилох, чөлөөлөх;<br>
19.1.11 Институтийн Гүйцэтгэх захирлын ажлын албаны зохион байгуулалт, орон тоог 
батлах;<br>
19.1.12 Хараат бус аудитын байгууллагыг сонгох, гэрээ байгуулах, аудитын байгууллагын
шалгалтын үр дүнг хэлэлцэж, зохих шийдвэр гаргах;<br>
19.1.13 Институтийн үйл ажиллагааны төлөвлөгөө, төсөл хөтөлбөр, төсөв, тайланг хэлэлцэн 
батлах, түүний хэрэгжилтэд хяналт тавих;<br>
19.1.14 Институтийн хөрөнгийг захиран зарцуулах эрх олгох, их хэмжээний болон 
сонирхлын зөрчилтэй хэлцлийг шийдвэрлэх;<br>
19.1.15 Институтийн бэлгэ тэмдэг, далбааны санаа, загварт өөрчлөлт оруулах;<br>
19.1.16 Удирдах зөвлөлд орон гарсан тохиолдолд Их хурлаас тухайн хороонд нэр дэвшиж 
санал авсан дараагийн нэр дэвшигчийг Удирдах зөвлөлийн гишүүнээр батламжилна;<br>
19.1.17 Мэргэшлийн цол, эрх, зэрэг бий болгох, цол, эрх, зэргийн шалгуурыг тогтоох, 
тэдгээрийг олгохтой холбоотой харилцааг зохицуулах журмыг батлах;<br>
19.1.18 Мэргэшлийн цол, эрх, зэрэг олголт, сунгалтыг батламжлах; <br>
19.1.19 Институтийн гишүүнчлэл, гишүүний бүртгэл, гишүүний татвар, тэдгээртэй 
холбоотой харилцааг зохицуулах журмуудыг батлах;<br>
19.1.20 Институтийн салбар байгуулах, салбарын үйл ажиллагаанд мөрдөх журмыг батлах, 
салбарыг өөрчлөн байгуулах, татан буулгах;<br>
19.1.21 Эдийн засгийн салбар, ажил мэргэжлийн чиглэлээр хороо байгуулах; <br>
19.1.22 Гишүүдийн мэргэжлийн үйл ажиллагаанд баримтлах Ёс зүйн дүрмийг батлах;<br>
19.1.23 Гишүүдийн мэргэжлийн үйл ажиллагааны зөрчил, ёс зүйн талаар гаргасан гомдол, 
маргааныг шалган шийдвэрлэх журмыг батлах;<br>
19.1.24 Мэргэжлийн хариуцлагын хорооны санал дүгнэлтийг хэлэлцэх, зөрчил гаргасан 
этгээдэд сануулах, мэргэжлийн үйл ажиллагаа эрхлэх эрхийг түдгэлзүүлэх, хүчингүй 
болгох, сэргээх;<br>
19.1.25 Гэрээгээр нягтлан бодох бүртгэлийн үйл ажиллагаа эрхлэх, мэргэжлийн зөвлөх 
үйлчилгээ үзүүлэх зөвшөөрөл олгох, цуцлах;<br>
19.1.26 Институтийн “Хүндэт гишүүн” -ээр өргөмжлөх;<br>
19.1.27 Институтийн шагнал бий болгох, шагналын журмыг батлах;<br>
19.1.28 Их хурлын төлөөлөгчдийн тоо, хэлэлцэх асуудлын төслийг батлах;<br>
19.1.29 Удирдах зөвлөлийн хурлын хэлэлцэх асуудлын төлөвлөгөө гаргах, санал оруулах, 
хурлын зар хүргэхтэй холбоотой, дүрмийн энэ бүлэгт зохицуулаагүй харилцааг 
журамлах;<br>
19.1.30 Дүрэмд бүтцийн бус өөрчлөлт оруулах;<br>
19.1.31 Бүрэн эрхэд хамаарах бусад асуудал.</p>
<p>20 дугаар зүйл. Удирдах зөвлөлийн хурал, хурлын шийдвэр хүчин төгөлдөр болох</p>
<p>20.1 Удирдах зөвлөлийн гишүүдийн дийлэнх олонх хуралд оролцсоноор тухайн хурал хүчин 
төгөлдөр болно. Хурлын ирц бүрдээгүй шалтгаанаар хойшлогдсон хурлыг ажлын 5 өдрийн 
дотор зарлан хуралдуулах ба хурлаар хэлэлцэх асуудалд өөрчлөлт орохгүй.<br>
20.2 Удирдах зөвлөлийн анхдугаар хуралдааныг хамгийн ахмад настай удирдах зөвлөлийн гишvvн 
даргална. Анхны хуралдаанаар Удирдах зөвлөлийн дарга бөгөөд Ерөнхийлөгчийг сонгоно.
Цаашид удирдах зөвлөлийн хурлыг Удирдах зөвлөлийн дарга бөгөөд Ерөнхийлөгч удирдана.<br>
20.3 Хурлаар хэлэлцэх асуудлыг гишүүдийн ердийн олонхын саналаар шийдвэрлэх бөгөөд хурлаар 
хэлэлцэж байгаа асуудлыг санал хураалтаар шийдвэрлэхэд гишүүн бүр нэг саналын эрх 
эдэлнэ. <br>
20.4 Удирдах зөвлөлийн гишүүн хүндэтгэн үзэх шалтгааны улмаас хуралд биечлэн оролцоогүй 
боловч саналын хуудсаар хэлэлцэх асуудалд саналаа ирүүлсэн бол хуралд оролцсонд тооцно.<br>
20.5 Хурлаар хэлэлцэж байгаа асуудлаар нууцаар санал хураах тухай гишүүдийн гуравны хоёроос 
доошгүй хувь нь санал гаргасан бол нууцаар явуулна. Бусад тохиолдолд санал хураалтыг илээр 
явуулна.<br>
20.6 Удирдах зөвлөлөөс гарах шийдвэр тогтоол хэлбэртэй байна. Тогтоолд өөрөөр заагаагүй бол 
тогтоол гармагц хүчин төгөлдөр болно. <br>
20.7 Удирдах зөвлөл нь улиралд нэгээс доошгүй удаа хуралдана.
</p>
<p>21 дүгээр зүйл. Удирдах зөвлөлийн гишүүний үүрэг, хариуцлага</p>
<p>21.1 Удирдах зөвлөлийн гишүүн дараах үүрэг хүлээнэ.<br><br>
21.1.1 Удирдах зөвлөлийн хуралд идэвх, санаачилгатай оролцох;<br>
21.1.2 Хурлаар хэлэлцэх асуудалтай урьдчилан танилцаж, бэлтгэсэн байх;<br>
21.1.3 Удирдах зөвлөлийн чиг үүргийн болон бусад хороодод бүтээмжтэй ажиллах;<br>
21.1.4 Институтийн бодлого, зорилтыг хэрэгжүүлэхэд дэмжлэг, туслалцаа үзүүлэх;<br>
21.1.5 Институтийн бодлого, зорилтын хэрэгжилтэд хяналт тавих;<br>
21.1.6 Институтийн гишүүдийн жилийн уулзалтад ажлаа тайлагнадаг байх.<br><br>
21.2 Удирдах зөвлөлийн гишүүн хүндэтгэх шалтгаангүйгээр 3 удаа дараалан Удирдах зөвлөлийн 
хурал тасалсан бол Удирдах зөвлөлийн гишүүнээс чөлөөлөгдөнө.
</p>
<p>22 дугаар зүйл. Удирдах зөвлөлийн гишүүний бүрэн эрх хугацаанаас өмнө дуусгавар болох</p>
<p>22.1 Дараах тохиолдолд Удирдах зөвлөлийн гишүүний бүрэн эрх хугацаанаас өмнө дуусгавар 
болно. <br><br>
22.1.1 Удирдах зөвлөлийн гишүүнээс чөлөөлөгдөхөөр өөрөө хүсэлт гаргасан;<br>
22.1.2 Гишүүн нас барсан, сураггүй алга болсонд тооцогдсон;<br>
22.1.3 Гишүүн нэг жил, түүнээс дээш хугацаагаар бүрэн эрхээ хэрэгжүүлэх боломжгүй 
болсон;<br>
22.1.4 Гишүүний мэргэшсэн нягтлан бодогчийн эрхийг түдгэлзүүлсэн, хүчингүй болгосон;<br>
22.1.5 Энэ дүрмийн 21.2 дах үндэслэлээр болон Ёс зүйн хариуцлага хүлээж Удирдах 
зөвлөлийн гишүүнээс чөлөөлөгдсөн.</p>
<p>23 дугаар зүйл. Удирдах болон эрх бүхий албан тушаалтан, баримтлах зарчим, хариуцлага</p>
<p>23.1 Институтийн Ерөнхийлөгч, Дэд ерөнхийлөгч, Гүйцэтгэх захирал нь удирдах албан тушаалтанд 
тооцогдоно.<br>
23.2 Институтийн Удирдах зөвлөлийн гишүүд, Мэргэжлийн хариуцлагын хорооны дарга, гишүүд, 
Удирдах зөвлөлийн ажлын албаны дарга нь эрх бүхий албан тушаалтанд тооцогдоно.<br>
23.3 Удирдах болон эрх бүхий албан тушаалтнууд үйл ажиллагаандаа дараах зарчмыг баримтална.<br><br>
23.3.1 Институт, түүний гишүүдийн эрх, ашгийг дээдлэх; <br>
23.3.2 Өөрийн эрх мэдлийн хүрээнд ажиллах;<br>
23.3.3 Шийдвэр гаргахдаа ашиг сонирхлын зөрчлөөс зайлсхийх, сонирхлын зөрчил үүсэхээр 
бол энэ тухайгаа тухай бүр мэдэгдэх, шийдвэр гаргахад оролцохгүй байх;<br>
23.3.4 Өөрийн чиг үүргээ хэрэгжүүлэхэд бусдаас бэлэг, урамшуулал авахгүй байх;<br>
23.3.5 Институтийн болон гишүүний нууцад хамаарах мэдээллийг бусдад задруулахгүй байх, 
хувийн сонирхлын зорилгоор ашиглахгүй байх.<br>
23.4 Удирдах болон эрх бүхий албан тушаалтны сонгон шалгаруулалтыг холбогдох журмын дагуу
Нэр дэвшүүлэх хороо Удирдах зөвлөлөөр хэлэлцүүлнэ. <br>
23.5 Удирдах болон эрх бүхий албан тушаалтнууд өөрийн хууль бус үйлдэл, эс үйлдлийн улмаас 
Институтэд учруулсан хохирлыг хариуцан барагдуулна.
</p>

<h3 id="C7">Гуравдугаар дэд бүлэг. Институтийн Ерөнхийлөгч</h3>
<p>24 дүгээр зүйл. Ерөнхийлөгч</p>
<p>24.1 Институтийн Ерөнхийлөгч нь Удирдах зөвлөлийн дарга байна. Ерөнхийлөгч нь нэг удаа 
улиран сонгогдож болно.<br>
24.2 Ерөнхийлөгчийн дэргэд тодорхой чиг үүрэг бүхий түр хороо байгуулж болно. Түр хорооны 
чиг үүрэг Институтийн үйл ажиллагааны бүтэц, нэгжийн чиг үүрэгтэй давхцахгүй байна.<br>
24.3 Институтийн бодлогын залгамж чанар, тогтвортой байдлыг хангуулахад анхаарч, Удирдах 
зөвлөл, Гүйцэтгэх удирдлагад бодлогын болон хүний нөөцийн асуудлаар зөвлөх чиг үүрэг 
бүхий өмнөх Ерөнхийлөгчдөөс бүрдсэн Ерөнхийлөгчдийн зөвлөлтэй байна. Зөвлөлийг бүрэн 
эрхээ хэрэгжүүлж байгаа Ерөнхийлөгч даргална. Зөвлөлийн гишүүд нь Их хуралд 
төлөөлөгчөөр оролцоно.</p>
<p>25 дугаар зүйл. Ерөнхийлөгчийн бүрэн эрх</p>
<p>25.1 Ерөнхийлөгч дараах бүрэн эрхийг хэрэгжүүлнэ.<br><br>
25.1.1 Институтийг гадаад, дотоодод төлөөлөх;<br>
25.1.2 Удирдах зөвлөлийн хурлыг зарлан хуралдуулах, хурлыг даргалах;<br>
25.1.3 Гүйцэтгэх захирлыг томилох, чөлөөлөх саналыг Удирдах зөвлөлд оруулах;<br>
25.1.4 Удирдах зөвлөлийн олгосон эрхийн хүрээнд Гүйцэтгэх захиралтай гэрээ байгуулах;<br>
25.1.5 Удирдах зөвлөлийн хурлаар хэлэлцэх асуудлаар гишүүдийн санал тэнцсэн тохиолдолд 
нэг саналын давуу эрх эдлэх;<br>
25.1.6 Удирдах зөвлөлийн Ажлын албаны даргад нэр дэвшүүлэх;<br>
25.1.7 Удирдах зөвлөлөөс олгосон бүрэн эрхийн хүрээний бусад асуудал.<br><br>
25.2 Ерөнхийлөгчийн бүрэн эрхийн хүрээнд гаргах шийдвэр нь даалгавар, зөвлөмж хэлбэртэй 
байна. <br>
25.3 Шаардлагатай тохиолдолд Ерөнхийлөгчийн үүргийг Дэд ерөнхийлөгч, Удирдах зөвлөлийн 
гишүүн орлож болох бөгөөд энэ шийдвэрийг Ерөнхийлөгчийн хүсэлтээр Удирдах зөвлөл 
гаргана.</p>

<h3 id="C8">Дөрөвдүгээр дэд бүлэг. Институтийн Гүйцэтгэх захирал</h3>
<p>26 дугаар зүйл. Гүйцэтгэх захирал</p>
<p>26.1 Гүйцэтгэх захирал нь Институтийн өдөр тутмын үйл ажиллагааг зохион байгуулах бүтцийг 
нэгдсэн удирдлагаар хангах, уялдуулах чиг үүргийг хэрэгжүүлнэ.<br> 
26.2 Гүйцэтгэх захирал Ерөнхийлөгчтэй байгуулсан гэрээний үндсэн дээр ажиллах бөгөөд 
Гүйцэтгэх захирлын бүрэн эрхийн хугацаа, эдлэх эрх, хүлээх үүрэг, хариуцлагын хэмжээ, 
хязгаар, хариуцлагаас чөлөөлөх үндэслэл, цалин хөлс, урамшуулал, албан тушаалаас чөлөөлөх 
үндэслэл зэрэг асуудлыг гэрээгээр зохицуулна.<br>
26.3 Гүйцэтгэх захирал чиг үүргээ багийн зарчмаар гүйцэтгэнэ.<br>
26.4 Гүйцэтгэх захирал нь Удирдах зөвлөлийн гишүүн байж болно.</p>
<p>27 дугаар зүйл. Гүйцэтгэх захирлын бүрэн эрх</p>
<p>27.1 Гүйцэтгэх захирал дараах бүрэн эрхтэй байна.<br><br>
27.1.1 Институтийн өдөр тутмын үйл ажиллагааг удирдан, зохион байгуулах, Удирдах 
зөвлөлөөс олгосон эрхийн хүрээнд Институтийг гадаад, дотоодод төлөөлөх;<br>
27.1.2 Институтийн үйл ажиллагааг уялдуулах, нэгдмэл байдлыг хангах, мэргэжил, арга зүйн 
удирдлагаар хангах;<br>
27.1.3 Институтийн зохион байгуулалтын нэгжийн бүтэц, бүрэлдэхүүний саналыг Удирдах 
зөвлөлөөр хэлэлцүүлэх;<br>
27.1.4 Батлагдсан төсвийн хүрээнд төсөв, хөрөнгийг захиран зарцуулах;<br>
27.1.5 Институтийн Гүйцэтгэх удирдлагын ажлын албаны хүний нөөцийг томилох, чөлөөлөх, 
хөдөлмөрийн харилцаатай холбоотой шийдвэр гаргах, журам батлах, хэрэгжилтэд 
хяналт тавих;<br>
27.1.6 Гишvvдийн эрх ашигтай холбогдсон асуудлаар төрийн холбогдох байгууллагад санал 
оруулж, шийдвэрлүүлэх, энэ талаар олон нийтийн дэмжлэг авах ажлыг зохион 
байгуулах;<br>
27.1.7 Гүйцэтгэх захиралд гэрээгээр олгосон бусад эрх.<br><br>
27.2 Гүйцэтгэх захирал бүрэн эрхээ хэрэгжүүлэхдээ Институтийн үйл ажиллагааны үндсэн чиглэл, 
Их хурал, Удирдах зөвлөл, Ерөнхийлөгчөөс гаргасан шийдвэрийг хэрэгжүүлж ажиллана.<br>
27.3 Гүйцэтгэх захирлын гаргах шийдвэр нь тушаал хэлбэртэй байна.<br>
27.4 Гүйцэтгэх захирал нь Институтийн үйл ажиллагааны болон санхүүгийн мэдээллийн ил тод 
байдлыг хангаж ажиллана.<br>
27.5 Институтийн үйл ажиллагааг тодорхой чиг үүрэг бүхий байнгын болон түр хороо, алба, 
зөвлөл, төсөл, хөтөлбөр зэрэг зохион байгуулалтын нэгжүүдээр хэрэгжүүлнэ. </p>

<h3 id="C9">Тавдугаар дэд бүлэг. Институтийн салбар</h3>
<p>28 дугаар зүйл. Салбар
</p>
<p>28.1 Институт нь засаг захиргаа, нутаг дэвсгэрийн нэгж, ажил мэргэжлийн чиглэл болон цахим 
хэлбэрээр зохион байгуулагдсан салбартай байж болно.<br>
28.2 Салбар нь төлөөлөгчийн газар хэлбэртэй байна.<br>
28.3 Салбар нь Удирдах зөвлөлөөс баталсан салбарын үйл ажиллагаанд баримтлах нийтлэг <a href="https://docs.google.com/document/d/1zNaXka4pAp5tRKFIkJ3Bif3f8EgA1tuy/edit">журмыг</a> 
мөрдөж ажиллана.<br>
28.4 Салбар нь зохицуулах зөвлөлтэй байна. <br>
28.5 Салбарын зохицуулах зөвлөл нь дараах бүрэн эрхийг хэрэгжүүлнэ.<br><br>
28.5.1 Салбарын дарга сонгох, томилох, чөлөөлөх асуудлаар Институтийн Гүйцэтгэх захиралд 
санал хүргүүлэх,<br>
28.5.2 Салбарын үйл ажиллагааны жилийн тайлан хэлэлцэх; <br>
28.5.3 Гишүүдийг төрийн болон Институтийн шагналд нэр дэвшүүлэх асуудлыг хэлэлцэн 
холбогдох байгууллагад уламжлах.<br><br>
28.6 Салбарын бүх гишүүдийн жилийн хурлаар салбарын зохицуулах зөвлөлийн гишүүдийн 
гуравны нэг хүртэл хувийг шинэчлэн сонгож болно.<br>
28.7 Салбарын зохицуулах зөвлөл нь салбарын бүх гишүүдийн хуралд ажлаа тайлагнана.
</p>

<h2 id="C10">ТАВДУГААР БҮЛЭГ. ИНСТИТУТИЙН ХЯНАЛТЫН ТОГТОЛЦОО</h2>
<p>29 дүгээр зүйл. Дотоод хяналтын тогтолцоонд баримтлах зарчим</p>
<p>29.1 Институтийн дотоод хяналтын үйл ажиллагааг Удирдах зөвлөлийн Аудитын хороо, Дотоод 
аудитын хороо хэрэгжүүлнэ.<br>
29.2 Дотоод хяналтын үйл ажиллагаанд дараах зарчмыг баримтлан ажиллана.<br> <br>
29.2.1 Эрсдэлд суурилсан болон тогтмол хяналтыг зохистой хэрэгжүүлэх; <br>
29.2.2 Үйл ажиллагаагаа хараат бусаар хэрэгжүүлэх, аливаа нөлөөлөлд автахгүй байх;<br>
29.2.3 Үйл ажиллагаандаа үнэн зөв, шударга, бодитой хандах.</p>
<p>30 дугаар зүйл. Удирдах зөвлөлийн Аудитын хороо</p>
<p>30.1 Аудитын хороо нь Институтийн засаглалын тогтолцоонд үнэлгээ хийх, сайжруулах дараах чиг 
үүрэгтэй байна. <br><br>
30.1.1 Институтийн Их хурал, Удирдах зөвлөл, Гүйцэтгэх удирдлагын үйл ажиллагаа, 
гаргасан шийдвэрүүдийн хууль тогтоомжид нийцсэн эсэх, хоорондын уялдаа холбоо 
болон хэрэгжилтэд хяналт тавих;<br>
30.1.2 Хяналт шалгалт хийсэн Институтийн үйл ажиллагааны болон санхүүгийн тайлан 
мэдээлэлд тулгуурлан Институтийн зохион байгуулалт, үйл ажиллагааны чиглэл, 
Удирдах зөвлөл дэх төлөөллийн зохистой байдал, дотоод хяналтын тогтолцоог 
боловсронгуй болгох саналыг Удирдах зөвлөлд оруулах;<br>
30.1.3 Удирдах зөвлөлийн бусад хороодын үйл ажиллагаанд үнэлэлт дүгнэлт өгөх, зөвлөх;<br>
30.1.4 Дүрэм журмын хэрэгжилтэд үнэлгээ өгөх, өөрчлөлтийн санал гаргах;<br>
30.1.5 Хараат бус аудитыг сонгох, аудитын дүгнэлтийг хэлэлцэх.<br><br>
30.2 Аудитын хороо нь чиг үүргээ судалгаа, олон улсын чиг хандлага, сайн туршлагад суурилан 
хэрэгжүүлнэ. </p>
<p>31 дүгээр зүйл. Дотоод аудитын хороо</p>
<p>31.1 Дотоод аудитын хороо нь Институтийн засаглал, эрсдэлийн удирдлага, хяналтын үйл 
ажиллагаанд баталгаажуулах, зөвлөх чиг үүрэгтэй байна.<br>
31.2 Дотоод аудитын хороо нь дарга, дөрвөн гишүүнтэй байх бөгөөд дарга, гишүүдийг Удирдах 
зөвлөл томилно.<br>
31.3 Дотоод аудитын хорооны үйл ажиллагааны зардлын төсвийг Удирдах зөвлөл тогтооно.<br>
31.4 Дотоод аудитын хороо нь дараах чиг үүргийг хэрэгжүүлнэ.<br><br>
31.4.1 Институтийн удирдлагын, эрсдлийн, хяналтын үйл ажиллагаанд үнэлэлт, дүгнэлт, 
зөвлөмж өгөх;<br>
31.4.2 Институтийн нягтлан бодох бүртгэлийн үйл ажиллагаа холбогдох хууль тогтоомжид 
нийцэж буй эсэх болон санхүүгийн тайлагналын тогтолцоонд үнэлэлт, дүгнэлт өгөх, 
зөвлөх; <br>
31.4.3 Институтийн санхүү, аж ахуйн үйл ажиллагаа, санхүүгийн төлөвлөлт гүйцэтгэл, эд 
хөрөнгийн бүрэн бүтэн байдал, хадгалалт хамгаалалтын байдалд үнэлэлт, дүгнэлт өгөх;<br>
31.4.4 Институтээс бусад этгээдтэй байгуулсан их хэмжээний болон сонирхлын зөрчилтэй 
байж болзошгүй хэлцлийг зохих журмын дагуу байгуулсан эсэхийг шалгах;<br>
31.4.5 Чиг үүргийн хүрээнд явуулах бусад үйл ажиллагаа.<br><br>
31.5 Дотоод аудитын хорооны эрх, үүрэг<br><br>
31.5.1 Дотоод аудитын хороо нь чиг үүргээ хэрэгжүүлэхдээ шаардлагатай баримт 
материалуудыг холбогдох этгээдээс саадгүй гаргуулан авах эрхтэй;<br>
31.5.2 Дотоод аудитын чиг үүргийг хэрэгжүүлэхдээ шаардлагатай байгаа мэдээ, мэдээллийн 
талаар Институтийн удирдах болон эрх бүхий албан тушаалтан, гишүүд болон 
ажилтнаас тайлбар авах эрхтэй.<br>
31.5.3 Институтийн бүхий л үйл ажиллагаанд жил бүр эрсдэлд суурилсан баталгаажуулах, 
зөвлөх үйл ажиллагааг хэрэгжүүлэх үүрэгтэй; <br>
31.5.4 Ажлын үр дүнг тухай бүр Удирдах зөвлөлд танилцуулах үүрэгтэй.<br><br>
31.6 Дотоод аудитын хорооны энэ дүрмээр зохицуулаагүй харилцаа, үйл ажиллагааг Удирдах 
зөвлөлийн баталсан журмаар зохицуулж болно.</p>

<h2 id="C11">ЗУРГААДУГААР БҮЛЭГ. МЭРГЭЖЛИЙН ХАРИУЦЛАГЫН ХОРОО</h2>
<p>32 дугаар зүйл. Мэргэжлийн хариуцлагын хорооны бүрэлдэхүүн</p>
<p>32.1 Гишүүний мэргэжлийн үйл ажиллагааны ёс зүйн зөрчилтэй холбоотой өргөдөл, гомдол,
маргааныг хянан шийдвэрлэх чиг үүрэг бүхий Мэргэжлийн хариуцлагын хороотой байна.<br>
32.2 Мэргэжлийн хариуцлагын хороо нь есөн гишүүний бүрэлдэхүүнтэй байна. <br>
32.3 Мэргэжлийн хариуцлагын хорооны гишүүний урамшууллыг Удирдах зөвлөлөөс тогтооно.
</p>
<p>33 дугаар зүйл. Мэргэжлийн хариуцлагын хорооны чиг үүрэг</p>
<p>33.1 Мэргэжлийн хариуцлагын хороо нь дараах чиг үүргийг хэрэгжүүлнэ.<br> <br>
33.1.1 Гишүүн энэ дүрмээр болон гишүүний мэргэжлийн үйл ажиллагаанд баримтлах ёс зүйн 
хэм хэмжээ тогтоосон дүрэм, журам, стандарт зөрчсөн үйлдэл, эс үйлдэхүй болон ёс 
зүйн зөрчил гаргасан эсэхийг шалган тогтоох;<br>
33.1.2 Гишүүдийн мэргэжлийн үйл ажиллагаанд баримтлах ёс зүйн хэм хэмжээ тогтоосон 
дүрэм, журам, стандарт зөрчсөн, ёс зүйн зөрчил гаргасан талаар шалган тогтоосон 
дүгнэлт болон зөрчил гаргагчид хүлээлгэх сахилгын хариуцлагын саналыг Удирдах 
зөвлөлд хүргүүлэх;<br> <br>
33.2 Мэргэжлийн хариуцлагын хороо нь зөрчил гаргасан гишүүнд хүлээлгэх хариуцлага нь 
гаргасан зөрчилдөө дүйцсэн байх зарчмыг баримтална.<br>
33.3 Зөрчлийг шалган дүгнэлт гаргаснаар холбогдох этгээдэд сонсох ажиллагаа явуулна.<br>
33.4 Мэргэжлийн хариуцлагын хорооны үйл ажиллагаа, зөрчил маргааныг шалган шийдвэрлэх 
харилцааг Удирдах зөвлөлийн баталсан журмаар зохицуулна.<br>
33.5 Мэргэжлийн хариуцлагын хороо нь өөрийн бүрэн эрхийн хүрээнд Мэргэжлийн хариуцлагын 
хорооны үйл ажиллагааг зохицуулсан журамд нэмэлт, өөрчлөлт оруулах санал боловсруулах 
эрхтэй байна.
</p>
<p>34 дүгээр зүйл. Зөрчил шалгах, зөрчилд хүлээлгэх хариуцлага</p>
<p>34.1 Мэргэжлийн хариуцлагын хорооноос гишүүн мэргэжлийн үйл ажиллагаанд баримтлах ёс 
зүйн хэм хэмжээ тогтоосон дүрэм, журам зөрчсөн эсэхийг тогтоохдоо зөрчил шалган 
шийдвэрлэх талаарх хууль тогтоомжид заасан нийтлэг журмыг баримтална.<br>
34.2 Мэргэжлийн хариуцлагын хороо нь мэргэжлийн үйл ажиллагаанд баримтлах дүрмийг 
зөрчсөн, ёс зүйн зөрчил гаргасан гишүүнд дараах хариуцлагын аль нэгийг хүлээлгэх тухай 
дүгнэлт гаргана.<br><br>
34.2.1 Сануулах;<br>
34.2.2 Институтээс олгосон цол, эрх, зэргийг 6 сараас 2 жил хүртэлх хугацаагаар 
түдгэлзүүлэх;<br>
34.2.3 Институтээс олгосон цол, эрх, зэргийг хүчингүй болгох;<br><br>
34.3 Зөрчил гаргасан нь бүрэн нотлогдоогүй бол хариуцлага хүлээлгэхийг хориглоно.<br>
34.4 Зөрчилд хариуцлага хүлээлгэхдээ гишүүний эрхэлж байгаа ажил, албан тушаалаас үл 
хамааран тэгш, шударга хандах бөгөөд хүлээлгэх хариуцлага нь гаргасан зөрчилдөө дүйцсэн 
байх зарчмыг удирдлага болгоно.</p>

<h2 id="C12">ДОЛООДУГААР БҮЛЭГ. ИНСТИТУТИЙН САНХҮҮ</h2>
<p>35 дугаар зүйл. Институтийн санхүү</p>
<p>35.1 Институт нь өөрийгөө санхүүжүүлэх зарчмаар үйл ажиллагаагаа явуулах ба санхүүгийн дараах 
эх үүсвэртэй байна.<br><br>
35.1.1 Гишүүдийн татвар ба хандив;<br>
35.1.2 Дэмжигч, ивээн тэтгэгчдийн тусламж, дэмжлэг, хандив;<br>
35.1.3 Хуульд заасан чиг үүрэг гүйцэтгэхтэй холбоотой санхүүжилт;<br>
35.1.4 Дүрмийн зорилгоо хэрэгжүүлэхтэй холбоотой үндсэн үйл ажиллагаа болон аж ахуйн 
үйл ажиллагаанаас олсон орлого;<br>
35.1.5 Гадаад, дотоодын төсөл хөтөлбөрөөс олсон санхүүжилт;<br>
35.1.6 Хууль тогтоомжийн дагуу олсон бусад эх үүсвэр.<br><br>
35.2 Институтийн хөрөнгө нь эргэлтийн хөрөнгө, үндсэн хөрөнгө, биет бус хөрөнгө болон бусад 
хөрөнгөөс бүрдэнэ.<br>
35.3 Институтийн хөрөнгийг энэ дүрмээр заагдсан үйл ажиллагааг хэрэгжүүлэхэд чиглэсэн хөрөнгө 
оруулалт, урсгал зардлыг санхүүжүүлэх, хуулиар зөвшөөрөгдсөн бусад зориулалтаар 
зарцуулна.<br>
35.4 Жил бүрийн 12 дугаар сарын 31-ээр тасалбар болсон салбаруудын санхүүгийн тайланг 
Институтийн санхүүгийн тайлантай нэгтгэн, нэгтгэсэн санхүүгийн тайланг аудитын 
дүгнэлтийн хамт дараа оны 1 дүгээр улиралд багтаан Удирдах зөвлөлд тайлагнана.<br>
35.5 Институт нь Аудитын дүгнэлт бүхий санхүүгийн тайланг гишүүд, олон нийтэд жил бүр ил, тод 
нээлттэй мэдээлнэ. </p>

<h2 id="C13">НАЙМДУГААР БҮЛЭГ. БУСАД</h2>
<p>36 дугаар зүйл. Институтийн нэгдсэн бүртгэл</p>
<p>36.1 Институтийн нэгдсэн бүртгэл нь хувь хүний болон байгууллагын гишүүнчлэлийн үндсэн, дэд, 
бусад ангиллын бүртгэлээс бүрдэнэ.<br>
36.2 Институтийн гишүүний бүртгэлд орох мэдээлэл, бүртгэх хугацаа, гишүүний шилжилт 
хөдөлгөөн, бүртгэлээс хасах болон бүртгэлтэй холбогдон үүсэх аливаа харилцааг Удирдах 
зөвлөлийн баталсан журмаар зохицуулна.
</p>
<p>37 дугаар зүйл. Институтийн өргөмжлөл, шагнал</p>
<p>37.1 Институтийн түүхэнд үнэтэй хувь нэмэр оруулсан, нягтлан бодох бүртгэлийн салбарын 
хөгжилд онцгой гавьяа байгуулсан хувь хүн, байгууллагыг Институтийн “Хүндэт гишүүн” -
ээр өргөмжилнө. <br>
37.2 Институтийн анхдугаар их хурлыг санаачлан зохион байгуулсан мэргэшсэн нягтлан 
бодогчдыг Институтийн “Санаачлагч гишүүн”-ээр өргөмжилнө.<br>
37.3 Институтийн “Хүндэт гишүүн” болон “Санаачлагч гишүүн” нь Институтийн хүндэтгэлийн 
арга хэмжээ, Их хуралд урилгаар оролцоно.<br>
37.4 Инстутитийн болон мэргэжлийн хөгжилд үнэтэй хувь нэмэр оруулсан хувь хүн, байгууллагыг 
алдаршуулах өөрийн нэрийн шагналтай байна. Шагналын нэр, төрөл түүнийг олгохтой 
холбогдсон харилцааг Удирдах зөвлөлөөр баталсан журмаар зохицуулна.</p>
<p>38 дугаар зүйл. Хариуцлага</p>
<p>38.1 Институт нь гишүүнийхээ бусдын өмнө хүлээх үүргийг, мөн гишүүд нь Институтийн хүлээх 
үүргийг тус тус хариуцахгүй.<br>
38.2 Институтийн гишүүн, Удирдах зөвлөлийн гишүүн, ажилтны хууль бус үйл ажиллагааны 
улмаас иргэд, аж ахуйн нэгж байгууллагад учирсан хохирол, түүнээс үүсэх хариуцлагыг 
Институт хүлээхгүй.
</p>
<p>39 дүгээр зүйл. Институтээс төрийн болон бусад байгууллагатай харилцах</p>
<p>39.1 Институт нь төрөөс хараат бусаар үйл ажиллагаагаа явуулна. Хуульд зааснаас бусад 
тохиолдолд төрийн байгууллагаас Институтийн үйл ажиллагаанд, Институтээс төрийн 
байгууллагын үйл ажиллагаанд оролцохгүй.<br>
39.2 Институт нь хуулийн хүрээнд олон улсын болон бусад холбоо, эвсэлд нэгдэн орох, дэмжих, 
татгалзах, ижил төстэй ашгийн бус байгууллага үүсгэн байгуулах, хамтран ажиллах нь 
нээлттэй байна.</p>
<p>40 дүгээр зүйл. Институтийн бүтцийн байгууллагын сонгууль явуулах нийтлэг зарчим
</p>
<p>40.1 Институтийн бүтцийн байгууллагад сонгууль явуулахад энэ зүйлд заасан нийтлэг зарчмыг 
баримтална.<br>
40.2 Сонгуулийг шударга, маргаангүй байх үүднээс дараах шаардлагыг хангасан байна.<br> <br>
40.2.1 Нийт гишүүдэд сонгуулийн товыг хангалттай хугацааны өмнө, зохих хэлбэрээр 
мэдэгдсэн байх;<br>
40.2.2 Сонгууль явуулах журмыг тодорхой зарлан мэдэгдсэн байх;<br>
40.2.3 Нэр дэвших, нэр дэвшүүлэх хугацаа, бусад боломжоор хангагдсан байх;<br>
40.2.4 Нийт гишүүдийн олонх оролцсоноор сонгуулийн ирцийг хүчинтэйд тооцох.<br><br>
40.3 Сонгуульд нэр дэвшигчдэд дараах нийтлэг шаардлага тавигдана.<br><br>
40.3.1 Үндсэн гишүүн байна;<br>
40.3.2 Мэргэжлийн болон ёс зүйн хариуцлага хүлээж байгаагүй;<br>
40.3.3 Гишүүний үүргийн биелэлтийг хангасан байна;<br>
40.3.4 Гэмт хэрэг үйлдэж, ял шийтгэл хүлээж байгаагүй.<br><br>
40.4 Сонгуулийн санал хураалтыг нууцаар явуулна.<br>
40.5 Сонгуулийг цахим хэлбэрээр, саналаа чөлөөтэй өгөх эрхийг хангасан байдлаар явуулж болно. <br>
40.6 Сонгуульд оролцох эрх бүхий гишүүн нь бусдын нэрийн өмнөөс санал өгөх, итгэмжлэлээр 
төлөөлөн саналаа өгөхийг хориглоно.<br>
40.7 Удирдах зөвлөлд нэр дэвшигч нь Удирдах зөвлөлийн зөвхөн нэг л хороонд нэр дэвшинэ.
</p>
<p>41 дүгээр зүйл. Гишүүдийн сайн дурын үйл ажиллагаа
</p>
<p>41.1 Гишүүд нь мэргэжлийн салбарын хүрээнд ур чадвараа нэмэгдүүлэх зорилгоор сайн дураар 
нэгдэж болно. <br>
41.2 Институтийн гишүүдийн нийтлэг эрх, ашгийг хамгаалах зорилгоор сонирхлын бүлэг 
байгуулах тухай асуудлыг Удирдах зөвлөл шийдвэрлэнэ. <br>
41.3 Энэ дүрмийн 41.1-д заасан сайн дурын нэгдлийн үйл ажиллагаа нь Институтийн зорилго, чиг 
үүрэг, үйл ажиллагаанд хамаарахаар бол Институт тэдгээр нэгдлийн үйл ажиллагааг дэмжин, 
зохион байгуулалт хийхэд нь арга зүйн болон бусад туслалцаа үзүүлж болно.
</p>
<p>42 дугаар зүйл. Институтийг татан буулгах</p>
<p>42.1 Институтийг доор дурдсан тохиолдолд татан буулгана.<br><br>
42.1.1 Хууль болон дүрэмд заасан үндэслэлээр сайн дураараа Институтийг татан буулгахаар 
Их хурлаас шийдвэрлэсэн;<br>
42.1.2 Дампуурсанд тооцогдсон;<br>
42.1.3 Хууль тогтоомжид заасан бусад үндэслэл.<br><br>
42.2 Институтийг татан буулгах, өөрчлөн зохион байгуулах үйл ажиллагааг хуульд нийцүүлэн 
зохион байгуулна.</p>
<p>43 дугаар зүйл. Хүчин төгөлдөр болох</p>
<p>43.1 Энэхүү дүрэм нь Их хурлаар батлагдсанаар хүчин төгөлдөр үйлчилнэ.</p>
</div>
</section>
</body>
</html>
