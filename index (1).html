<html>
    <head>
        <meta charset="UTF-8">
        <meta name="viewport" content="width=device-width, initial-scale=1.0">
        <link rel="stylesheet" href="style.css">
    <title>ММНБИ</title>
    </head>
<body>
<h1><center>МОНГОЛЫН МЭРГЭШСЭН НЯГТЛАН БОДОГЧДЫН ИНСТИТУТИЙН 
ГИШҮҮНЧЛЭЛИЙН ЖУРАМ 
</center></h1>
<hr>
<section id="hero">
    <div class="hero text">
<h2><p><a href="#C1">НЭГДҮГЭЭР БҮЛЭГ. НИЙТЛЭГ ҮНДЭСЛЭЛ</a></p></h2>
<h2><p><a href="#C2">ХОЁРДУГААР БҮЛЭГ. ИНСТИТУТИЙН ГИШҮҮНЧЛЭЛ</a></p></h2>
<h2><p><a href="#C3">ГУРАВДУГААР БҮЛЭГ. ГИШҮҮНЭЭР ЭЛСЭХ, 
ГИШҮҮНЭЭР ЭЛСҮҮЛЭХЭД БҮРДҮҮЛЭХ МАТЕРИАЛ 
</a></p></h2>
<h2><p><a href="#C4">ДӨРӨВДҮГЭЭР БҮЛЭГ. ГИШҮҮНИЙ ТАТВАР </a></p></h2>
<h2><p><a href="#C5">ТАВДУГААР БҮЛЭГ. ГИШҮҮДИЙН ЭРХ, ҮҮРЭГ</a></p></h2>
<h2><p><a href="#C6">ЗУРГААДУГААР БҮЛЭГ. ГИШҮҮНИЙ ЭРХИЙГ ТҮДГЭЛЗҮҮЛЭХ, ГИШҮҮНЭЭС ХАСАХ, ГИШҮҮНЧЛЭЛ ДУУСГАВАР БОЛОХ ҮНДЭСЛЭЛҮҮД </a></p></h2>
<h2><p><a href="#C7">ДОЛООДУГААР БҮЛЭГ. ХАРИУЦЛАГА</a></p></h2>
<h2><p><a href="#C8">НАЙМДУГААР БҮЛЭГ. БУСАД</a></p></h2>

<h2 id="C1">НЭГДҮГЭЭР БҮЛЭГ. НИЙТЛЭГ ҮНДЭСЛЭЛ</h2>
<p>1.1. Энэхүү журмаар Монголын мэргэшсэн нягтлан бодогчдын институт (цаашид “Институт” гэх)-ийн гишүүнээр элсэхэд тавигдах шаардлага, гишүүнээр бүртгүүлэхэд бүрдүүлэх материал, гишүүнчлэлийн эрх, үүрэг, гишүүнд хүлээлгэх хариуцлагатай зэрэг гишүүнчлэлтэй холбоотой бүхий л харилцаанд Талуудын эдлэх эрх, хүлээх үүрэг, хариуцлагыг тодорхойлно. </p>
<p>1.2. Институт нь Монгол Улсын Засгийн газрын тухай хуулийн 19 дүгээр зүйлд заасны дагуу Нягтлан бодох бүртгэлийн тухай хуулийн 24, 25, 26 дугаар зүйлийн хэрэгжилтийг хангуулах, Олон улсын нягтлан бодогчдын холбоонд Монгол Улсыг төлөөлөх эрх  бүхий байгууллага бөгөөд мэргэжлийн этгээдүүдийг нэгтгэсэн, нийгэмд үйлчилдэг, өөрөө удирдах ёсны, нягтлан бодох бүртгэлийн үндэсний мэргэжлийн байгууллага мөн.</p>
<p>1.3. Институт нь “Олон нийтийн эрх ашгийг дээдэлсэн мэргэжлийн үйлчилгээний чанар, үнэ цэнийг өсгөх, ёс зүйтэй гишүүдийг бэлтгэх замаар тогтвортой хөгжилд тэргүүлэх мэргэжлийн байгууллага байна” гэсэн эрхэм зорилго энэхүү журмын хүрээнд өөрийн гишүүдэд тавигдах шаардлага, эрх, үүргийг тогтооно.</p>
<p>1.4. Институтийн гишүүн бүр хууль тогтоомжийг дээдлэн, нягтлан бодох бүртгэл, аудитын стандартуудыг чанд баримтлан, мэргэжлийн ёс зүйн хэм хэмжээг үйл ажиллагаандаа баримтлан, мэргэжлийн нэр хүндийг өргөж явах нь гишүүдийн эрх ашгийг хамгаалах чухал арга зам гэж үзнэ.</p>
<p>1.5. Энэхүү журмаар зохицуулагдаагүй харилцааг Институтээс баталсан холбогдох дүрэм, журмаар зохицуулна.</p>

<h2 id="C2">ХОЁРДУГААР БҮЛЭГ. ИНСТИТУТИЙН ГИШҮҮНЧЛЭЛ</h2>
<p>2.1. Институтийн гишүүнчлэл нь дараах ангилалтай байна. Үүнд:</p>
2.1.1. Үндсэн гишүүн;<br>
2.1.2. Хараат бус аудитын байгууллага;<br>
2.1.3. Үүсгэн санаачлагч гишүүн;<br>
2.1.4. Хүндэт гишүүн;<br>
2.1.5. Ахмад гишүүн;<br>
2.1.6. Дэд гишүүн;<br>
2.1.7. Дэмжигч гишүүн;<br>
2.1.8. Бусад гишүүн;<br>
<p>2.2. Институтийн гишүүн нь хувь хүн, байгууллага байна. </p>
<p>2.3. Олон улсын мэргэшсэн нягтлан бодогчийн эрх олгох шалгалт эсхүл Монгол Улсад зохион байгуулагдсан мэргэшсэн нягтлан бодогчийн эрх олгох шалгалтад тэнцсэн Монгол Улсын эсхүл гадаад улсын иргэн Институтийн үндсэн гишүүн байж болно. </p>
<p>2.4. Институтийн гишүүнээр элсэх хүсэлт гаргасан гадаад улсын иргэн, гадаадын хөрөнгө оруулалттай хуулийн этгээд Институтийн гишүүнээр элсэх эрхтэй. </p>
<p>2.5. Энэхүү журмын гуравдугаар зүйлд заасан шаардлагыг хангаж, мэргэшсэн нягтлан бодогчийн тангараг өргөсөн нягтлан бодогч нь Инстутитийн үндсэн гишүүн байна. Үндсэн гишүүн нь Инстутитээс гишүүддээ олгох бүх эрхийг эдэлж, үүрэг хүлээнэ. </p>
<p>2.6. Хууль болон журамд заасан шаардлагыг хангаж, аудитын үйл ажиллагаа явуулах тусгай зөвшөөрөл авсан компани, нөхөрлөл нь Институтэд бүртгүүлж, Институтийн гишүүн байгууллага болно. Институт нь гишүүнээр бүртгэгдсэн аудитын байгууллагад өөрийн гишүүн болохыг баталсан “Гишүүн байгууллагын гэрчилгээ” олгоно. </p>
<p>2.7. Институтийн анхдугаар их хурлыг санаачлан зохион байгуулсан мэргэшсэн нягтлан бодогчийг “Институтийг үүсгэн санаачлагч гишүүн”-ээр өргөмжилнө. </p>
<p>2.8. Институтийн үйл ажиллагаанд олон жил идэвхтэй оролцсон болон Институтийн хөгжилд жинтэй хувь нэмэр оруулсан хувь хүнийг “Институтийн хүндэт гишүүн”-ээр өргөмжилнө. </p>
<p>2.9. Мэргэшсэн нягтлан бодогч гишүүн нь өндөр насны тэтгэвэрт гарсан үед тухайн гишүүний хүсэлтийг үндэслэн “Ахмад гишүүн”-ээр шилжүүлэн бүртгэж болно. </p>
<p>2.10. Институтээс олгож буй цол зэргийг горилогчид, санхүүгийн чиглэлээр суралцаж байгаа оюутнууд, судалгааны ажилтнууд нь Дэд гишүүн байна. Олон улсад хүлээн зөвшөөрөгдсөн Институттэй ижил төстэй үйл ажиллагаа явуулж буй мэргэжлийн байгууллагын гишүүд өөрийн хүсэлтээр Дэд гишүүнээр элсэж болно. </p>
<p>2.11. Тухайлсан салбаруудад хэрэгжүүлж байгаа төсөл, санхүүгийн удирдлагын төсөл эсхүл Институтээс хэрэгжүүлж байгаа бусад төсөл, хөтөлбөрүүдэд оролцогчид болон Институтийн үйл ажиллагааг дэмжиж ажиллахаа илэрхийлэн гишүүнээр элсэхээр хүсэлт гаргасан хувь хүн, байгууллага нь Дэмжигч гишүүнээр байна. </p>
<p>2.12. Энэхүү журмын 2.5-2.11 дэх хэсэгт хамаарахгүй гишүүн нь бусад гишүүн ангилалд хамаарна. </p>

<h2 id="C3">ГУРАВДУГААР БҮЛЭГ. ГИШҮҮНЭЭР ЭЛСЭХ, ГИШҮҮНЭЭР ЭЛСҮҮЛЭХЭД БҮРДҮҮЛЭХ МАТЕРИАЛ </h2>
<p>3.1.	Институтийн гишүүний эрх, үүрэг нь гишүүдийн нэгдсэн бүртгэлд бүртгэгдсэнээр үүснэ. </p>
<p>3.2.	Институтийн гишүүний болон мэргэшсэн нягтлан бодогч, аудитын үйл ажиллагаа эрхлэх эрх, үүрэг үүсэх, өөрчлөгдөх, дуусгавар болгохтой холбоотой бүртгэлийн үйл ажиллагааг гишүүний болон мэргэшсэн нягтлан бодогчдын нэгдсэн бүртгэл гэнэ. Институт нь гишүүний нэгдсэн бүртгэлийг хөтөлнө. </p>
<p>3.3.	Нягтлан бодох бүртгэлийн тухай хуулийн 24 дүгээр зүйлд заасан шаардлагыг ханган, мэргэшсэн нягтлан бодогчийн эрх олгох шалгалтад тэнцэж, Шалгалтын комиссын тогтоол, Институтийн Удирдах зөвлөлийн тогтоолоор мэргэшсэн нягтлан бодогчийн шалгалтад тэнцсэнийг баталгаажуулсан хувь хүн нь Гишүүнчлэлийн татвар төлж, ёс зүйн дүрэмтэй танилцаж, тангараг өргөснөөр мэргэшсэн нягтлан бодогч гишүүн буюу үндсэн гишүүнээр бүртгэгдэнэ. </p>
<p>3.4.	Мэргэшсэн нягтлан бодогчийн шалгалтанд тэнцсэн хувь хүн нь дор дурьдсан баримт бичгийг бүрдүүлэн Институтийн үндсэн гишүүнээр элсэх хүсэлтээ гаргана. Үүнд: </p>
<p>3.4.1.	Мэргэшсэн нягтлан бодогчийн анкет;<br>
3.4.2.	Иргэний үнэмлэхний хуулбар;<br>
3.4.3.	Их, дээд сургууль төгссөн дипломын хуулбар;<br>
3.4.4.	Цээж зураг 2%;<br>
3.4.5.	Нийгмийн даатгалын шимтгэл төлөлтийн талаар тодорхойлолт; <br>
3.4.6.	Нягтлан бодогчоор ажиллаж байгаа талаар ажил олгогчийн тодорхойлолт;<br>
3.4.7.	ACCA-ын гишүүн болон татварын мэргэшсэн зөвлөхийн эрхтэй бол холбогдох гэрчилгээний хуулбар;<br>
3.4.8.	Институтийн сорил шалгалтад тэнцсэн, сургалтад хамрагдсан талаар гэрчилгээний хуулбар;<br>
3.4.9.	Хураамж (МНБ-ийн гэрчилгээг үнэт цаасан дээр хэвлэх, энгэрийн тэмдэг хийлгэх) төлсөн баримт;
</p>
<p>3.3.	Улаанбаатар хотод үйл ажиллагаа явуулж байгаа аудитын байгууллага нь Институтэд, Аудитын байгууллагын орон нутаг дахь салбар нь Институтийн тухайн орон нутаг дахь салбарт бүртгүүлэн гишүүн байгууллага болно.</p>
<p>3.4.	Институтийн гишүүн байгууллага нь хууль болон журамд заасан шаардлагыг хангаж аудитын үйл ажиллагаа явуулах тусгай зөвшөөрөл авсан байна. </p>
<p>3.5.	Аудитын үйл ажиллагаа явуулах тусгай зөвшөөрөл авсан компани, нөхөрлөл нь Институтэд дараах бичиг баримтыг бүрдүүлэн өгнө. Үүнд: </p>
<p>3.5.1.	Аудитын үйл ажиллагаа эрхлэх тусгай зөвшөөрөл олгосон тухай Сангийн сайдын тушаалын хуулбар;<br>
3.5.2.	Аж ахуйн нэгж байгууллагын улсын бүртгэлийн гэрчилгээний хуулбар;<br>
3.5.3.	Аудитын байгууллагын дүрэм;<br>
3.5.4.	Аудитын үйл ажиллагааны дотоод стандарт, бодлого, горим;<br>
3.5.5.	Чанарын хяналтын бодлого, горим;<br>
3.5.6.	Аудиторуудын товч анкет;<br>
3.5.7.	Хураамж (МНБ-ийн гэрчилгээг үнэт цаасан дээр хэвлэх, энгэрийн тэмдэг хийлгэх) төлсөн баримт;</p>
<p>3.6.	Энэхүү журмын 3.2.9, 3.5.7-д заасан хураамжийн хэмжээг Удирдах зөвлөлийн хурлаас тогтооно</p>
<p>3.7.	Журамд зааснаар хараат бус аудитын байгууллагаар бүртгэгдэн татвараа хугацаанд нь төлж байсан дотоодын компани Олон улсын аудитын сүлжээнд гишүүнээр элсэж гишүүнчлэлийн хэлбэрээ өөрчлөн бүртгүүлж байгаа, гадаадын компани шинээр үүсгэн байгуулагдаж байгаа, дотоодын компани шинээр үүсгэн байгуулагдаж байгаа зэрэг тохиолдолд тус тус авах хураамжийн хэмжээг Институтийн Удирдах зөвлөлийн хурлаас тогтооно.</p>
<p>3.8.	Холбогдох хууль тогтоомжид заасан журмаар өндөр насны тэтгэвэрт гарах хугацаа болсон мэргэшсэн нягтлан бодогч нь үндсэн гишүүнээр эсхүл ахмад гишүүнээр үлдэх, эсхүл гишүүнчлэлээ дуусгавар болгох талаар хүсэлтээ Институтэд гаргана.</p>
<p>3.9.	Энэхүү журмын 3.8-д зааснаар ахмад гишүүнээр бүртгэгдэхээр хүсэлт гаргасан мэргэшсэн нягтлан бодогчийн хүсэлтэд үндэслэн гишүүнийг нэгдсэн бүртгэлд ахмад гишүүнээр бүртгэнэ. </p>
<p>3.10. Хувь хүн нь журмын 2.10-д заасан дэд гишүүнээр элсэхдээ дараах материалыг бүрдүүлэн Институтийн гишүүнээр элсэх хүсэлт гаргана. Үүнд: </p>
<p>3.10.1.	Гишүүний анкет;<br>
3.10.2.	Гишүүнээр элсэх өргөдөл;<br>
3.10.3.	Иргэний хүчин төгөлдөр баримт бичгийн хуулбар (түүнтэй адилтгах баримт бичгийн хуулбар);<br>
3.10.4.	Боловсролын гэрчилгээний хуулбар;<br>
3.10.5.	Нийгмийн даатгалын шимтгэл төлсөн талаар тодорхойлолт;<br>
3.10.6.	Хураамж төлсөн баримт; </p>
<p>3.11.	Байгууллага нь журмын 2.10-д заасан дэд гишүүнээр элсэхдээ дараах материалыг бүрдүүлэн Институтийн гишүүнээр элсэх хүсэлт гаргана. Үүнд: </p>
<p>3.11.1.	Улсын бүртгэлийн гэрчилгээний хуулбар;<br>
3.11.2.	Хуулийн этгээдийн дүрмийн хуулбар;<br>
3.11.3.	Хувьцаа эзэмшигч, Гүйцэтгэх захирлын талаар мэдээлэл;<br>
3.11.4.	Хураамж төлсөн баримт;</p>
<p>3.12.	Энэхүү журмын 3.10, 3.11-д заасан материалыг Институтийн гишүүнчлэл хариуцсан ажилтан хүлээн авч, Гүйцэтгэх захирал дэд гишүүнээр элсүүлэх тушаал гаргаснаар хүсэлт гаргасан этгээд дэд гишүүнээр бүртгэгдэнэ. </p>
<p>3.13.	Энэхүү журмын 2.11-д заасан Дэмжигч гишүүнээр элсүүлэх хүсэлтийг журмын 3.10-3.12-д заасантай ижил журмаар хүлээн авч шийдвэрлэнэ. </p>
<p>3.14.	Институт нь шинээр бүртгэгдсэн, эрхийг түдгэлзүүлсэн, хасагдсан үндсэн гишүүн болон хараат бус аудитын байгууллагын тухай мэдээллийг өөрийн вэб хуудас, сэтгүүл болон бусад мэдээллийн хэрэгслээр олон нийтэд мэдээлнэ.</p>
<p>3.15.	Сайн дурын үндсэн дээр Институтийн ахмад гишүүн, дэд гишүүн, дэмжигч гишүүн, бусад гишүүнээр элссэн хувь хүн, байгууллагад Гүйцэтгэх захирлын шийдвэрээр батламж олгоно. </p>
<p>3.16.	Гишүүн нь өөрийн харьяалагдах салбарыг ажлын харьяалал, оршин суугаа хаяг, иргэний хүчин төгөлдөр бичиг баримтад тусгагдсан албаны ёсны хаягийн аль нэгээр сонгож Институтийн салбарт харьяалагдна. </p>
<p>3.17.	Журмын 3.16-д зааснаар Институтийн салбарт харьяалагдаж буй гишүүн бусад салбарт шилжихдээ шилжих салбартаа гишүүнээр элсэх хүсэлт гаргасны дараа харьяалалтай байгаа салбараас чөлөөлөгдөх хүсэлтээ өгнө. Ийнхүү хүсэлт гаргасан гишүүн холбогдох дүрэм, журамд заасан үүргээ биелүүлээгүй бол шилжүүлэх хүсэлтийг хүлээн авахаас татгалзах үндэслэл болно. </p>

<h2 id="C4">ДӨРӨВДҮГЭЭР БҮЛЭГ. ГИШҮҮНИЙ ТАТВАР </h2>
<p>4.1.	Гишүүн нь гишүүнчлэлийн татвар /хураамж/ төлнө.</p>
<p>4.2.	Гишүүнчлэлийн татварын хэмжээг Удирдах зөвлөлийн хурлаас тогтооно. </p>
<p>4.3.	Институт нь гишүүний татварыг дараах зорилгоор зарцуулна. Үүнд:</p>
<p>4.3.1.	Олон улсын мэргэжлийн байгууллагын гишүүнчлэлийн татвар төлөх;<br>
4.3.2.	Гишүүний бүртгэлийн үйлчилгээ; <br>
4.3.3.	Гишүүдэд чиглэсэн мэргэжил, арга зүй, ёс зүй, хувь хүний хөгжил чиглэлээр ном, стандарт, сурах бичиг, сургалтын материал орчуулах, боловсруулах, сургалтын материалыг тасралтгүй сайжруулах; <br>
4.3.4.	Гишүүдийн хөгжил, соён гэгээрүүлэх үйл ажиллагаа;  <br>
4.3.5.	Гишүүдийн хамтын ажиллагааг өргөжүүлэх зорилгоор соёл, спортын болон бусад тэмдэглэлт арга хэмжээг зохион байгуулах;<br>
4.3.6.	Мэргэжлийг хөгжүүлэх, мэргэжлийн нэр хүндийг бататгах, хамгаалах; <br>
4.3.7.	Бусад;
<p>4.4.	Институтийн үндсэн болон дэд гишүүд жил бүр гишүүний татвар төлнө. </p>
<p>4.5.	Дэмжигч гишүүн, бусад гишүүд нь татвар төлөх үүрэг хүлээхгүй.</p>
<p>4.6.	Институтийн Хүндэт гишүүн, Үүсгэн санаачлагч гишүүн, Ахмад гишүүн нь гишүүний татвараас чөлөөлөгдөнө.</p>
<p>4.7.	Гишүүн татвараа улирал бүрийн эхний долоо хоногт багтаан Институтэд төлөх бөгөөд жил бүрийн 03 дугаар сарын 31-ний өдөрт багтаан тухайн жилийн гишүүний татвараа төлсөн байна. </p>
<p>4.8.	Институт гишүүний эрүүл мэнд болон хүндэтгэн үзэх бусад шалтгааныг харгалзан дор дурьдсан татварын хөнгөлөлтийг үзүүлнэ. Үүнд: </p>
<p>4.8.1.	Гишүүний татвар төлөх хугацааг хойшлуулах;<br>
4.8.2.	Гишүүний татварыг 1 жил хүртэл хугацаанд 50 хувиар бууруулах;</p>
<p>4.9.	Гишүүний гаргасан хүсэлтийг үндэслэн Институтийн Гүйцэтгэх захирлын шийдвэрээр гишүүний татвар төлөх хугацааг зургаан сар хүртэл хугацаагаар хойшлуулж болно. </p>
<p>4.10.	Энэхүү журмын 4.8.2-т заасан хөнгөлөлтийг жирэмсний болон амаржсаны амралттай байгаа, хүүхэд асрах чөлөөтэй байгаа гишүүнд эдлүүлнэ.</p>
<p>4.11.	Хүндэтгэн үзэх шалтгааны улмаас мэргэшсэн нягтлан бодогчийн үйл ажиллагааг нэг жил түүнээс дээш хугацаагаар эрхлэх боломжгүй болсон гишүүний мэргэшсэн нягтлан бодогчийн эрхийг түдгэлзүүлсний үндсэн дээр гишүүний татвар төлөх үүргээс чөлөөлнө. </p>
<p>4.12.	Хөдөлмөрийн чадвар түр хугацаагаар алдсан гишүүний хөдөлмөрийн чадвар алдалтын хугацаа дуусах хүртэл хугацаагаар гишүүнчлэлийн татвар төлөх үүргээс чөлөөлнө. </p>
<p>4.13.	Хөгжлийн бэрхшээлтэй групп тогтоолгосон гишүүн хүсэлт гаргасны үндсэн дээр Удирдах зөвлөлийн шийдвэрээр гишүүнчлэлийн татвараас чөлөөлөгдөж болно.</p>
<p>4.14.	Гишүүн татварын хөнгөлөлт эдлэх, татвараас чөлөөлөгдөх өргөдөл, мэргэшсэн нягтлан бодогчийн гэрчилгээ, хүндэтгэн үзэх шалтгаанаа нотолсон баримтын хамтаар Институтийн гишүүнчлэл хариуцсан ажилтанд хүлээлгэн өгнө. </p>
<p>4.15.	Гишүүнчлэл хариуцсан ажилтан гишүүний хөнгөлөлт эдлэх, татвар төлөх хугацааг хойшлуулах өргөдлийг Гүйцэтгэх захирлаар, татвараас чөлөөлөгдөх өргөдлийг Ерөнхийлөгчөөр шийдвэрлүүлэн хариу хүргүүлнэ. </p>
<p>4.16.	Татварын хөнгөлөлт үзүүлэх, татвараас чөлөөлөгдөх хугацааг хөнгөлөлт үзүүлэх, татвараас чөлөөлөх шийдвэр гарсан өдрөөс эхлэн тооцно.</p>
<p>4.17.	Татварын хөнгөлөлт үзүүлэх шийдвэрт хөнгөлөлт үзүүлэх хугацаа дуусах өдрийг тодорхой заана.  </p>
<h2 id="C5">ТАВДУГААР БҮЛЭГ. ГИШҮҮДИЙН ЭРХ, ҮҮРЭГ </h2>
<p>5.1.	Институтийн үндсэн гишүүд дараах эрх эдэлнэ. Үүнд: </p>
<p>5.1.1.	Институтийн их хурал болон салбарын хуралд төлөөлөгчөөр сонгогдох, төлөөлөгч сонгох;<br> 5.1.2.	Институтийн бодлого, шийдвэр боловсруулах, хэлэлцэж батлахад оролцох; <br>
5.1.3.	Институтийн үйл ажиллагаанд оролцох;<br>
5.1.4.	Институтэд санал, хүсэлт гаргаж шийдвэрлүүлэх;<br>
5.1.5.	Институтийн аль ч байгууллагад сонгох, сонгогдох;<br>
5.1.6.	Институтээс мэргэжлийн холбогдолтой мэдээлэл авах, мэргэшсэн нягтлан бодогчийн эрх сунгах сургалтаас бусад сургалтанд хөнгөлөлттэй үнээр суралцах ба энэ талаар шаардлага тавих эрхтэй. Гишүүдийн эдлэх хөнгөлөлтийн хувь хэмжээ нь дараах байдалтай байна. Үүнд:</p>
<p>1.	Дэд гишүүн 10% <br>
2.	4 жилийн эрхтэй МНБ 25% <br>
3.	Хугацаагүй эрхтэй МНБ 30% <br>
4.	Дэмжигч гишүүний эдлэх хөнгөлөлтийн хувь хэмжээг Гүйцэтгэх захирал тогтоох бөгөөд 20%-иас хэтрэхгүй байна. </p>
<p>5.1.7.	Үүргээ гүйцэтгэх, эрхээ хамгаалуулах талаар Институтэд хандан санал, хүсэлт, шаардлага тавих;<br>
5.1.8.	Институтээс зохион байгуулж байгаа хурал, зөвлөгөөн, семинарт оролцох; <br>
5.1.9.	Гишүүдийн хамтын ажиллагааг өргөжүүлэх соёл, спортын арга хэмжээ, тэмдэглэлт арга хэмжээнд оролцох; <br>
5.1.10.	Хууль, эрх зүйн өөрчлөлт шинэчлэлтэй холбоотой санал санаачлага гарган бусад гишүүдтэй нэгдэх, нөлөөллийн арга хэмжээ зохион байгуулах, оролцох, шинэ санал, санаачлага гаргах, төсөл, хөтөлбөр хэрэгжүүлэх; <br>
5.1.11.	Өөрийн харьяалагдах салбарыг ажлын харьяалал, оршин суугаа хаяг, иргэний хүчин төгөлдөр бичиг баримтад тусгагдсан албаны ёсны хаягийн аль нэгээр сонгож Институтийн салбарт харьяалагдах; </p>
<p>5.2.	Үүсгэн санаачлагч гишүүн дараах онцгой эрхийг эдэлнэ. Үүнд:</p>
<p>5.2.1.	Институтийн дүрмийн өөрчлөлтөд санал өгөх;<br>
5.2.2.	Институтийн их хуралд төлөөлөгчөөр сонгогдох;</p>
<p> 5.3.	Ахмад гишүүн, Дэд гишүүн, Дэмжигч гишүүн нь энэ зүйлийн 5.1.1, 5.1.2, 5.1.3-т зааснаас бусад эрхийг эдэлнэ.</p>
<p>5.4.	Институтийн Удирдах зөвлөл болон Гүйцэтгэх захирлын шийдвэрээр Үүсгэн санаачлагч гишүүн, Хүндэт гишүүн, Ахмад гишүүнд хүндэтгэл үзүүлж болно.</p>
<p>5.5.	Институтийн гишүүд дараах үүрэг хүлээнэ. Үүнд: </p>
<p>5.5.1.	Институтийн бодлого, дүрэм, журам, эрх бүхий албан тушаалтны тушаал, шийдвэрийг хэрэгжүүлэхэд санаачлагатай оролцох;<br>
5.5.2.	Ёс зүйн дүрмийн шаардлагыг чанд сахиж, үнэнч шударга ажиллаж, мэргэжлийн нэр хүндийг дээдлэх;<br>
5.5.3.	Институтээс зохион байгуулж байгаа төлөвлөгөөт сургалтад хамрагдан, мэдлэг, ур чадвар, дадлага, туршлагаа байнга дээшлүүлэх;<br>
5.5.4.	Гишүүний үүргийн биелэлтээ жил бүр дүгнүүлэх;<br>
5.5.5.	Гишүүн байгууллага нь Институтээс тогтоосон журмын дагуу өөрийн орлогын болон үйл ажиллагааны тайланг ирүүлэх;<br>
5.5.6.	Гишүүний татвараа улирал бүр тогтмол төлөх;<br>
5.5.7.	Эрхэлсэн ажил, албан тушаал, харьяалал, хаягийн өөрчлөлтийг тухай бүр Институтэд мэдэгдэж бүртгэлд өөрчлөлт хийлгэх;<br>
5.5.8.	Харьяалагдаж байгаа салбараа солих тохиолдолд шилжиж буй салбар болон харьяалагдаж байгаа салбартаа хүсэлт гаргаж үүргийн биелэлтийг бүрэн хангасны үндсэн дээр салбар хооронд шилжих;<br>
5.5.9.	Институтээс хэрэгжүүлж буй төсөл, хөтөлбөр, зохион байгуулж буй олон нийтийн арга хэмжээнд идэвхи санаачлагатай оролцох;<br>
5.5.10.	Институтийн салбарын үйл ажиллагаанд оролцох; </p>
<h2 id="C6">ЗУРГААДУГААР БҮЛЭГ. ГИШҮҮНИЙ ЭРХИЙГ ТҮДГЭЛЗҮҮЛЭХ, ГИШҮҮНЭЭС ХАСАХ, ГИШҮҮНЧЛЭЛ ДУУСГАВАР БОЛОХ ҮНДЭСЛЭЛҮҮД </h2>
<p>6.1.	Гишүүн нь холбогдох дүрэм, журмаар заасан үүргээ зөрчсөн эсхүл өөрөө хүсэлт гаргасан, дүрэм, журамд заасан үндэслэл бий болсон тохиолдолд Институтээс гишүүний эрх, үүргийг түдгэлзүүлэх, гишүүнчлэлийг дуусгавар болгох, гишүүнээс хасах шийдвэрийн аль нэгийг гаргана. </p>
<p>6.2.	Удирдах зөвлөлийн шийдвэрээр гишүүний эрхийг түдгэлзүүлсэн тохиолдолд түдгэлзүүлэх болсон үндэслэл арилмагц гишүүний эрхийг сэргээнэ. </p>
<p>6.3.	Удирдах зөвлөлийн шийдвэрээр гишүүний эрхийг хассан тохиолдолд гишүүн эрх хасагдсан шийдвэр гарснаас хойш 2 жилийн хугацаанд дахин гишүүнээр элсэх хүсэлт гаргах эрхгүй байна. </p>
<p>6.4.	Дараах тохиолдолд гишүүний эрх, үүргийг түдгэлзүүлнэ. Үүнд:</p>
<p>6.4.1.	Гишүүн өөрөө хүсэлт гаргасан;<br>
6.4.2.	Институтээс олгосон цол, эрх, зэргийг түдгэлзүүлэх хариуцлага хүлээлгэсэн;<br>
6.4.3.	Гишүүний үүргийн биелэлт 2 жил болон түүнээс дээш хугацаагаар биелэгдээгүй;<br>
6.4.4.	Гишүүн ёс зүйн зөрчил гаргасан нь тогтоогдож, Институтийн Удирдах зөвлөлөөс гишүүний эрх, үүргийг түдгэлзүүлэх шийдвэр гаргасан;</p>
<p>6.5.	Дараах тохиолдолд гишүүний эрх, үүрэг дуусгавар болно. Үүнд: </p>
<p>6.5.1.	Гишүүн өөрөө хүсэлт гаргасан;<br>
6.5.2.	Гишүүний мэргэшсэн нягтлан бодогчийн зөвшөөрөл хүчингүй болсон;<br>
6.5.3.	Гишүүн нас барсан, түүнийг сураггүй алга болсонд эсхүл нас барсанд тухай шүүхийн шийдвэр хүчин төгөлдөр болсон;<br>
6.5.4.	Хуулийн этгээд татан буугдсан, дампуурсан;<br>
6.5.5.	Аудитын үйл ажиллагаа явуулах хуулийн этгээдийн үйл ажиллагаа явуулах тусгай зөвшөөрөл хүчингүй болсон;</p>
<p>6.6.	Дараах тохиолдолд гишүүний мэргэжлийн үйл ажиллагаа эрхлэх эрхийг хасах шийдвэр гаргана. Үүнд: </p>
<p>6.6.1.	Гишүүн ёс зүйн зөрчил гаргасан нь нотлогдож, Мэргэжлийн хариуцлагын хорооны саналыг үндэслэн Удирдах зөвлөлөөс эрх хасах шийдвэр гарсан;<br>
6.6.2.	Гишүүн гэмт хэрэгт холбогдсон болох нь тогтоогдож, эрх бүхий байгууллагаас мэдээлэл ирсэн;<br>
6.6.3.	Гишүүнээр элсэх үедээ бүрдүүлэн өгсөн материал хуурамч болох нь тогтоогдсон;<br>
6.6.4.	Гишүүний үүргээ биелүүлээгүйн улмаас гишүүний эрхийг түдгэлзүүлсэн шийдвэр гарснаас хойш дахин уг үндэслэлээр гишүүний эрх, үүргийг түдгэлзүүлсэн шийдвэр гаргах үндэслэл бий болсон;</p>
<p>6.7.	Мэргэшсэн нягтлан бодогчийн эрх хасагдсан, эсвэл дуусгавар болсон үед гишүүнийг нэгдсэн бүртгэлээс хасаж, мэргэшсэн нягтлан бодогчийн гэрчилгээг хүчингүй болгож, гишүүний бүртгэлээс хасна. </p>
<p>6.8.	Аудитын үйл ажиллагаа эрхлэх тусгай зөвшөөрөл цуцлагдсан үед аудитын байгууллагыг гишүүний бүртгэлээс хасна.</p>

<h2 id="C7">ДОЛООДУГААР БҮЛЭГ. ХАРИУЦЛАГА</h2>
<p>7.1.	Гишүүн нь гишүүний үүргийн биелэлт 1 жилээс 2 жилийн хугацаанд  хангагдаагүй тохиолдолд Институтийн Гүйцэтгэх захирал гишүүний үүргээ биелүүлэх талаар сануулах арга хэмжээ авна. </p>
<p>7.2.	Энэхүү журмын 7.1-т заасан сануулах арга хэмжээ авагдсан гишүүн 6 сарын хугацаанд үүргээ биелүүлээгүй бол гишүүний эрхийг түдгэлзүүлэх асуудлыг Институтийн Удирдах зөвлөлийн хурлаар хэлэлцэн шийдвэрлэнэ.  </p>
<p>7.3.	Институтийн Гүйцэтгэх захирал, Институтийн холбогдох салбарын удирдлага гишүүний үүргийн биелэлттэй холбоотой сануулах арга хэмжээ авах эрхтэй байна.  </p>
<p>7.4.	Гишүүдийн үйл ажиллагаатай холбогдсон үр дагаврыг Институт хариуцахгүй. </p>
<p>7.5.	Институтийн гишүүд Институтийн үйл ажиллагаатай холбогдон бий болсон үр дагаврыг хариуцахгүй. </p>
<h2 id="8">НАЙМДУГААР БҮЛЭГ. БУСАД</h2>
<p>8.1.	Энэхүү журам нь Удирдах зөвлөлийн хурлаар батлагдсан өдрөөс эхлэн хүчин төгөлдөр үйлчилнэ. </p>
<p>8.2.	Журамд нэмэлт, өөрчлөлт оруулах саналыг Гүйцэтгэх захирлын ажлын албанаас гаргасан, эсхүл Удирдах зөвлөлөөс журамд нэмэлт, өөрчлөлт оруулах шаардлагатай гэж үзсэн тохиолдолд журамд нэмэлт, өөрчлөлт оруулж болно. </p>
<p>8.3.	Журмын нэмэлт, өөрчлөлт нь Удирдах зөвлөлийн хурлаас батлагдсан өдрөөс эсхүл Удирдах  зөвлөлийн тогтоолд заасан өдрөөс хүчин төгөлдөр үйлчилж эхэлнэ. </p>
</p>
</div>
</section>
</body>
</html>
